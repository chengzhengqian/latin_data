<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
13 (I.1)
<span class="dateline">
<span class="italic"><span class="name">Scr. Romae c.</span> Id. <span class="date">Mai. an. 43</span></span>
</span>
<span class="salute"><span class="sc">cicero bruto salutem</span></span>
</section>
<p><span class="br"></span><span class="lineNumber">1</span><span class="br"></span>L. Clodius, tribunus pl. designatus, valde me diligit vel,
ut ἐμφατικώτερον &lt;dicam&gt;,<a class="footnoteLink" href="#note_LCL462_244_1" id="target_note_LCL462_244_1"><sup>1</sup></a> valde me amat. quod cum
mihi ita persuasum sit, non dubito (bene enim me nosti)
quin illum quoque iudices a me amari. nihil enim mihi minus
hominis videtur quam non respondere in amore iis a
quibus provocere.</p>
<p>Is mihi visus est suspicari, nec sine magno quidem
dolore, aliquid a tuis vel per suos potius iniquos ad te esse
delatum quo tuus animus a se esset alienior. non soleo, mi
Brute, quod tibi notum esse arbitror, temere adfirmare de
altero (est enim periculosum propter occultas hominum
voluntates multiplicisque naturas): Clodi animum perspectum
habeo, cognitum, iudicatum. multa eius indicia,
sed ad scribendum non necessaria; volo enim testimonium
hoc tibi videri potius quam epistulam.</p>
<p><span class="br"></span><span class="lineNumber">2</span><span class="br"></span>Auctus Antoni beneficio est (eius ipsius benefici magna
pars a te est); itaque eum salvis nobis vellet salvum. in eum
autem locum rem adductam intellegit (est enim, ut scis,
minime stultus) ut utrique salvi esse non possint; itaque
nos mavult. de te vero amicissime et loquitur et sentit. Qua




</p></section><notes><section class="footnotes"><ul><li class="note" id="note_LCL462_244_1"><a class="footnoteCrossrefLink" href="#target_note_LCL462_244_1" title="Click to highlight in text"><sup class="lineRef">1</sup>(<span class="italic">habet Nonius 682 L</span>)</a></li><script type="text/javascript">document.getElementById('note_LCL462_244_1').style.display = "none";</script></ul></section></notes></section>