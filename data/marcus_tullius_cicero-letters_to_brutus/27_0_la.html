<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
18 (I.9)
<span class="dateline">
<span class="italic"><span class="name">Scr. Romae ex. m. Iun.,</span> <span class="date">ut vid., an. 43</span></span>
</span>
<span class="salute"><span class="sc">cicero bruto salutem</span></span>
</section>
<p><span class="br"></span><span class="lineNumber">1</span><span class="br"></span>Fun&lt;ger&gt;er eo officio quo tu functus es in meo luctu
teque per litteras consolarer, nisi scirem iis remediis quibus
meum dolorem tum levasses te in tuo non egere; ac velim
facilius quam mihi nunc tibi tute medeare. est autem
alienum tanto viro quantus es tu, quod alteri praeceperit,
id ipsum facere non posse. me quidem cum rationes quas
collegeras tum auctoritas tua a nimio maerore deterruit.
cum enim mollius tibi ferre viderer quam deceret virum,
praesertim eum qui alios consolari soleret, accusasti me
per litteras gravioribus verbis quam tua consuetudo ferebat.
<span class="br"></span><span class="lineNumber">2</span><span class="br"></span>itaque iudicium tuum magni aestimans idque veritus
me ipse collegi et ea quae didiceram, legeram, acceperam
graviora duxi tua auctoritate addita.</p>
<p>Ac mihi tum, Brute, officio solum erat et naturae, tibi
nunc populo et scaenae, ut dicitur, serviendum est. nam
cum in te non solum exercitus tui sed omnium civium ac
paene gentium coniecti oculi sint, minime decet propter
quem fortiores ceteri sumus eum ipsum animo debilitatum
videri. quam ob rem accepisti tu quidem dolorem (id
enim amisisti cui simile in terris nihil fuit), et est dolendum
in tam gravi vulnere, ne id ipsum, carere omni sensu doloris,
sit miserius quam dolere; sed ut modice, ceteris utile
est, tibi necesse est.</p>
<p><span class="br"></span><span class="lineNumber">3</span><span class="br"></span>Scriberem plura nisi ad te haec ipsa nimis multa essent.



</p></section><notes></notes></section>