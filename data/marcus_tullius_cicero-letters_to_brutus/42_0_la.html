<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

commutatum esse. verba tua recognosce et aude
negare servientis adversus regem istas esse preces. unum
ais esse quod ab eo postuletur et exspectetur, ut eos civis
de quibus viri boni populusque Romanus bene existimet
salvos velit. quid si nolit? non erimus? atqui non esse quam
<span class="br"></span><span class="lineNumber">2</span><span class="br"></span>esse per illum praestat. ego me dius fidius non existimo
tam omnis deos aversos esse a salute populi Romani ut
Octavius orandus sit pro salute cuiusquam civis, non dicam
pro liberatoribus orbis terrarum. iuvat enim magnifice
loqui et certe decet adversus ignorantis quid pro
quoque timendum aut a quoque petendum sit.</p>
<p>Hoc tu, Cicero, posse fateris Octavium et illi amicus es?
aut, si me carum habes, vis Romae videri, cum ut ibi esse
possem commendandus puero illi fuerim? cui quid agis
gratias, si ut nos salvos esse velit et patiatur rogandum putas?
an hoc pro beneficio habendum est quod se quam
Antonium esse maluerit a quo ista petenda essent? vindici
quidem alienae dominationis, non vicario, ecquis supplicat
<span class="br"></span><span class="lineNumber">3</span><span class="br"></span>ut optime meritis de re publica liceat esse salvis? ista vero
imbecillitas et desperatio, cuius culpa non magis in te residet
quam in omnibus aliis, et Caesarem in cupiditatem
regni impulit et Antonio post interitum illius persuasit ut
interfecti locum occupare conaretur et nunc puerum
istum extulit, ut tu iudicares precibus esse impetrandam
</p></section><notes></notes></section>