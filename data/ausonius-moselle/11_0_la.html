<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line">spiritus, ut raptis quondam per inane flagellis</span><span class="linebreak"></span>
<span class="line">aura crepat motoque adsibilat aere ventus.</span><span class="linebreak"></span>
<span class="line">exultant udae super arida saxa rapinae</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>luciferique pavent letalia tela diei.</span><span class="linebreak"></span>
<span class="line">cuique sub amne suo mansit vigor, aere nostro</span><span class="linebreak"></span>
<span class="line">segnis anhelatis vitam consumit in auris.</span><span class="linebreak"></span>
<span class="line">iam piger invalido vibratur corpore plausus,</span><span class="linebreak"></span>
<span class="line">torpida supremos patitur iam cauda tremores</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>nec coeunt rictus, haustas sed hiatibus auras</span><span class="linebreak"></span>
<span class="line">reddit mortiferos expirans branchia flatus.</span><span class="linebreak"></span>
<span class="line">sic, ubi fabriles exercet spiritus ignes,</span><span class="linebreak"></span>
<span class="line">accipit alterno cohibetque foramine ventos</span><span class="linebreak"></span>
<span class="line">lanea fagineis adludens parma cavernis.</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>vidi egomet quosdam leti sub fine trementes</span><span class="linebreak"></span>
<span class="line">collegisse animas, mox in sublime citatos</span><span class="linebreak"></span>
<span class="line">cernua subiectum praeceps dare corpora in amnem,</span><span class="linebreak"></span>
<span class="line">desperatarum potientes rursus aquarum.</span><span class="linebreak"></span>
<span class="line">quos impos damni puer inconsultus ab alto</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>impetit et stolido captat prensare natatu.</span><span class="linebreak"></span>
<span class="line">sic Anthedonius Boeotia per freta Glaucus,</span><span class="linebreak"></span>
<span class="line">gramina gustatu postquam exitialia Circes</span><span class="linebreak"></span>
<span class="line">expertus carptas moribundis piscibus herbas</span><span class="linebreak"></span>
<span class="line">sumpsit, Carpathium subiit novus accola pontum.</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>ille hamis et rete potens, scrutator operti</span><span class="linebreak"></span>
<span class="line">Nereos, aequoream solitus converrere Tethyn,</span><span class="linebreak"></span>
<span class="line">inter captivas fluitavit praedo catervas.</span><span class="linebreak"></span>
</p>
<p class="lineGroup">
<span class="line indent1">Talia despectant longo per caerula tractu</span><span class="linebreak"></span>
<span class="line">pendentes saxis instanti culmine villae,</span><span class="linebreak"></span>
</p>
</section><notes></notes></section>