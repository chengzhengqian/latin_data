<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">et momenta premit pedibus, quaecumque putantur</span><span class="linebreak"></span>
<span class="line">figere propositam natali tempore sortem.</span><span class="linebreak"></span>
<span class="line">huc ades, omne hominum genus, huc concurrite et</span><span class="linebreak"></span>
<span class="line indent3">urbes:</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>lux inmensa vocat, factorem noscite vestrum!</span><span class="linebreak"></span>
<span class="line">libera secta patet: nil sunt fatalia: vel si</span><span class="linebreak"></span>
<span class="line">sunt aliqua, opposito vanescunt irrita Christo.</span><span class="linebreak"></span>
<span class="line indent2">sed multi duxere dei per prospera Romam,</span><span class="linebreak"></span>
<span class="line">quos colit ob meritum magnis donata triumphis.</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>ergo age, bellatrix, quae vis subiecerit, ede,</span><span class="linebreak"></span>
<span class="line">Europam Libyamque tibi; dic nomina divum.</span><span class="linebreak"></span>
<span class="line">Iuppiter ut Cretae domineris, Pallas ut Argis,</span><span class="linebreak"></span>
<span class="line">Cynthius ut Delphis, tribuerunt omine dextro.</span><span class="linebreak"></span>
<span class="line">Isis Nilicolas, Rhodios Cytherea reliquit,</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>venatrix Ephesum virgo, Mars dedidit Hebrum,</span><span class="linebreak"></span>
<span class="line">destituit Thebas Bromius, concessit et ipsa</span><span class="linebreak"></span>
<span class="line">Iuno suos Phrygiis servire nepotibus Afros,</span><span class="linebreak"></span>
<span class="line">et quam subiectis dominam dea gentibus esse,</span><span class="linebreak"></span>
<span class="line">si qua fata sinant, iam tum tenditque fovetque</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>iussit Romuleis addictam vivere frenis.</span><span class="linebreak"></span>
<span class="line">perfidiane deum indigenum cecidere tot urbes,</span><span class="linebreak"></span>
<span class="line">destructaeque iacent ipsis prodentibus arae?</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>