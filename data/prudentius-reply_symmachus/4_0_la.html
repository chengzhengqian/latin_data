<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line"><span class="sc">Credebam</span> vitiis aegram gentilibus urbem</span><span class="linebreak"></span>
<span class="line">iam satis antiqui pepulisse pericula morbi</span><span class="linebreak"></span>
<span class="line">nec quidquam restare mali, postquam medicina</span><span class="linebreak"></span>
<span class="line">principis inmodicos sedarat in arce dolores.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>sed quoniam renovata lues turbare salutem</span><span class="linebreak"></span>
<span class="line">temptat Romulidum, patris inploranda medella</span><span class="linebreak"></span><span class="line indent2">est,</span><span class="linebreak"></span>
<span class="line">ne sinat antiquo Romam squalere veterno</span><span class="linebreak"></span>
<span class="line">neve togas procerum fumoque et sanguine tingui.</span><span class="linebreak"></span>
<span class="line">inclitus ergo parens patriae, moderator et orbis,</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>nil egit prohibendo vagas ne pristinus error</span><span class="linebreak"></span>
<span class="line">crederet esse deum nigrante sub aÃ«re formas,</span><span class="linebreak"></span>
<span class="line">aut elementorum naturam, quae Patris ars est</span><span class="linebreak"></span>
<span class="line">omnigeni, summa pro maiestate sacraret,</span><span class="linebreak"></span>
<span class="line">vir solus cui cura fuit ne publica morum</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>plaga cicatricem summa leviter cute clausam</span><span class="linebreak"></span>
<span class="line">duceret, et latebram tabentis vulneris alte</span><span class="linebreak"></span>
<span class="line">inpressam penitusque putri de pure peresam</span><span class="linebreak"></span>
<span class="line">iuncta superficies medico fallente foveret,</span><span class="linebreak"></span>
<span class="line">sed studuit quo pars hominis generosior intus</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>viveret atque animam letali peste piatam</span><span class="linebreak"></span>
<span class="line">nosset ab interno tutam servare veneno?</span><span class="linebreak"></span>
<span class="line">illa tyrannorum fuerat medicina, videre</span><span class="linebreak"></span>
<span class="line">quis status ante oculos praesentibus ac perituris</span><span class="linebreak"></span>
<span class="line">conpeteret rebus, nec curam adhibere futuris.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>heu, male de populo meriti, male patribus ipsis</span><span class="linebreak"></span>
<span class="line">blanditi, quos praecipites in Tartara mergi</span><span class="linebreak"></span>
<span class="line">cum Iove siverunt multa et cum plebe deorum!</span><span class="linebreak"></span>
</p>
</section><notes></notes></section>