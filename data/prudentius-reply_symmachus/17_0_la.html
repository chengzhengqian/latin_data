<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">330</span><span class="br"></span>aut ruit occasu, latet aut sub nocte recurrens;</span><span class="linebreak"></span>
<span class="line">nec torquere facem potis est ad signa trionum</span><span class="linebreak"></span>
<span class="line">orbe nec obliquo portas aquilonis adire</span><span class="linebreak"></span>
<span class="line">nec solitum conversus iter revocare retrorsum.</span><span class="linebreak"></span>
<span class="line">hic erit ergo deus, praescriptis lege sub una</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>deditus officiis? libertas laxior ipsi</span><span class="linebreak"></span>
<span class="line">concessa est homini, formam cui flectere vitae</span><span class="linebreak"></span>
<span class="line">atque voluntatis licitum est, seu tramite dextro</span><span class="linebreak"></span>
<span class="line">scandere seu laevo malit decurrere campo,</span><span class="linebreak"></span>
<span class="line">sumere seu requiem seu continuare laborem,</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>seu parere Deo sive in contraria verti.</span><span class="linebreak"></span>
<span class="line">ista ministranti regimen solemne dierum</span><span class="linebreak"></span>
<span class="line">haudquaquam soli datur a factore potestas,</span><span class="linebreak"></span>
<span class="line">sed famulus subiectus agit quodcumque necesse</span><span class="linebreak"></span><span class="line indent2">est.</span><span class="linebreak"></span>
<span class="line">hoc sidus currum rapidasque agitare quadrigas</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>commenti et radios capitis et verbera dextrae,</span><span class="linebreak"></span>
<span class="line">et frenos phalerasque et equorum pectora anhela</span><span class="linebreak"></span>
<span class="line">aeris inaurati vel marmoris aut orichalci</span><span class="linebreak"></span>
<span class="line">iusserunt nitido fulgere polita metallo.</span><span class="linebreak"></span>
<span class="line">post trabeas et eburnam aquilam sellamque</span><span class="linebreak"></span><span class="line indent2">curulem</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>cernuat ora senex barbatus et oscula figit</span><span class="linebreak"></span>
<span class="line">cruribus aenipedum, si fas est credere, equorum,</span><span class="linebreak"></span>
<span class="line">inmotasque rotas et flecti nescia lora</span><span class="linebreak"></span>
<span class="line">aut ornat redimita rosis aut ture vaporat.</span><span class="linebreak"></span>
<span class="line indent1">hoc tamen utcumque est tolerabile. quid,</span><span class="linebreak"></span><span class="line indent2">quod et ipsae</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>dant tibi, Roma, deos inferni gurgitis umbrae?</span><span class="linebreak"></span>
<span class="line">Eumenidum domina Stygio caput exerit antro</span><span class="linebreak"></span>
<span class="line">rapta ad tartarei thalamum Proserpina regis,</span><span class="linebreak"></span>
<span class="line">et, si quando suos dignatur adire Quirites,</span><span class="linebreak"></span>
<span class="line">placatur vaccae sterilis cervice resecta,</span><span class="linebreak"></span>
</p>
</section><notes></notes></section>