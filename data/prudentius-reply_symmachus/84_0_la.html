<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">Isis enim et Serapis et grandi simia cauda</span><span class="linebreak"></span>
<span class="line"><span class="br"></span><span class="lineNumber">870</span><span class="br"></span>et crocodilus idem quod Iuno, Laverna, Priapus.</span><span class="linebreak"></span>
<span class="line">hos tu, Nile, colis, illos tu, Thybris, adoras:</span><span class="linebreak"></span>
<span class="line">una superstitio est, quamvis non concolor error.</span><span class="linebreak"></span>
<span class="line">hinc alia exoritur tenebrosis tecta frutectis</span><span class="linebreak"></span>
<span class="line">semita, quam pecudes et muta animalia carpunt</span><span class="linebreak"></span>
<span class="line"><span class="br"></span><span class="lineNumber">875</span><span class="br"></span>quaeque latent silvis: operitur nescia caeli</span><span class="linebreak"></span>
<span class="line">mens hominum saevo vivens captiva tyranno.</span><span class="linebreak"></span>
<span class="line">haec putat esse Deum nullum, namque omnia verti</span><span class="linebreak"></span>
<span class="line">casibus, et nullo sub praeside saecla rotari.</span><span class="linebreak"></span>
<span class="line">hoc iter haudquaquam magno discrimine distat</span><span class="linebreak"></span>
<span class="line"><span class="br"></span><span class="lineNumber">880</span><span class="br"></span>hisce viis quas vos teritis, qui numina multa</span><span class="linebreak"></span>
<span class="line">et portenta deum summum numerosa putatis.</span><span class="linebreak"></span>
<span class="line">simplicis ergo viae dux est Deus, ille per unam</span><span class="linebreak"></span>
<span class="line">ire iubet mortale genus, quam dirigit ipse</span><span class="linebreak"></span>
<span class="line">sublimem dextro celsa ad fastigia clivo.</span><span class="linebreak"></span>
<span class="line"><span class="br"></span><span class="lineNumber">885</span><span class="br"></span>prima viae facies inculta, subhorrida, tristis,</span><span class="linebreak"></span>
<span class="line">difficilis, sed fine sui pulcherrima et amplis</span><span class="linebreak"></span>
<span class="line">praedita divitiis et abundans luce perenni,</span><span class="linebreak"></span>
<span class="line">et quae praeteritos possit pensare labores.</span><span class="linebreak"></span>
<span class="line">multiplici dux daemon adest, qui parte sinistra</span><span class="linebreak"></span>
<span class="line"><span class="br"></span><span class="lineNumber">890</span><span class="br"></span>centifidum confundit iter; trahit inde sophistas</span><span class="linebreak"></span>
<span class="line">barbatos, trahit hinc opibus vel honore potentes;</span><span class="linebreak"></span>
<span class="line">inlicit et volucrum linguis et haruspice fallit,</span><span class="linebreak"></span>
<span class="line">instigat bacchantis anus ambage Sibyllae,</span><span class="linebreak"></span>
<span class="line">involvit mathesi, magicas inpellit in artes,</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>