<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">inde ministeriis ad tot moderamina mundi</span><span class="linebreak"></span>
<span class="line">non egeo, nec participes sociosve requiro.</span><span class="linebreak"></span>
<span class="line">porro autem angelicas legiones, quas mea fecit</span><span class="linebreak"></span>
<span class="line">dextera, nosse meum est, et quae natura creatis</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>subsistat qualesque mihi serventur ad usus.</span><span class="linebreak"></span>
<span class="line">tu me praeterito meditaris numina mille,</span><span class="linebreak"></span>
<span class="line">quae simules parere meis virtutibus, ut me</span><span class="linebreak"></span>
<span class="line">per varias partes minuas, cui nulla recidi</span><span class="linebreak"></span>
<span class="line">pars aut forma potest, quia sum substantia simplex,</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>nec pars esse queo. solis divisio rebus</span><span class="linebreak"></span>
<span class="line">conpositis factisque subest; me nemo creavit,</span><span class="linebreak"></span>
<span class="line">ut scindi valeam cunctorum conditor unus.</span><span class="linebreak"></span>
<span class="line">crede, quod ex nihilo formavi, pars mea non est.</span><span class="linebreak"></span>
<span class="line">quare age, mortalis, soli mihi construe templum,</span><span class="linebreak"></span>
<span class="line">meque unum venerare Deum. caementa remitto,</span><span class="linebreak"></span>
<span class="line"><span class="br"></span><span class="lineNumber">246</span><span class="br"></span>et quae saxa Paros secat et quae Punica rupis,</span><span class="linebreak"></span>
<span class="line">quae viridis Lacedaemon habet maculosaque Synna;</span><span class="linebreak"></span>
<span class="line">nativum nemo scopuli mihi dedicet ostrum.</span><span class="linebreak"></span>
<span class="line">templum mentis amo, non marmoris: aurea in illo</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>fundamenta manent fidei; structura nivali</span><span class="linebreak"></span>
<span class="line">consurgit pietate nitens, tegit ardua culmen</span><span class="linebreak"></span>
<span class="line">iustitia, interius spargit sola picta rubenti</span><span class="linebreak"></span>
<span class="line">flore pudicitiae pudor almus et atria servat.</span><span class="linebreak"></span>
<span class="line">haec domus apta mihi est, haec me pulcherrima</span><span class="linebreak"></span>
<span class="line indent2">sedes</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>accipit, aeterno caelestique hospite digna.</span><span class="linebreak"></span>
<span class="line">nec novus hic locus est; fluxit mea gloria in artus</span><span class="linebreak"></span>
<span class="line">et lux vera Dei. Deus inlustravit alumnam</span><span class="linebreak"></span>
<span class="line">materiem, corpusque parens habitabile fecit</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>