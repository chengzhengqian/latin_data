<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">unus nostra regat servetque palatia Christus;</span><span class="linebreak"></span>
<span class="line">ne quis Romuleas daemon iam noverit arces,</span><span class="linebreak"></span>
<span class="line">sed soli pacis Domino mea serviat aula.”</span><span class="linebreak"></span>
<span class="line indent1">sic adfata pios Roma exoravit alumnos</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>spernere legatum non admittenda petentem,</span><span class="linebreak"></span>
<span class="line">legatum Iovis ex adytis ab haruspice missum,</span><span class="linebreak"></span>
<span class="line">at non a patria; patriae sua gloria Christus.</span><span class="linebreak"></span>
<span class="line">persistit tamen adfirmans iter esse viandi</span><span class="linebreak"></span>
<span class="line">multifidum variumque, Deus cum quaeritur unus;</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>hinc alios, ast inde alios properare seorsum,</span><span class="linebreak"></span>
<span class="line">quemque per anfractus proprios; sed conpeta</span><span class="linebreak"></span>
<span class="line indent2">eodem</span><span class="linebreak"></span>
<span class="line">fine coartari simul et concurrere in unum;</span><span class="linebreak"></span>
<span class="line">quin etiam caelum atque solum, ventos, mare, nubes</span><span class="linebreak"></span>
<span class="line">omnibus in commune dari, vel qui colimus te,</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>Christe, vel exta litant sculptis qui tabida saxis.</span><span class="linebreak"></span>
<span class="line">non nego communem cunctis viventibus usum</span><span class="linebreak"></span>
<span class="line">aëris, astrorum, pelagi, telluris et imbris.</span><span class="linebreak"></span>
<span class="line">immo etiam iniustus pariter iustusque sub uno</span><span class="linebreak"></span>
<span class="line">axe habitant, unas capit inpius et pius auras,</span><span class="linebreak"></span>
<span class="line"><span class="br"></span><span class="lineNumber">785</span><span class="br"></span>castus et incestus, meretrix et nupta, nec alter</span><span class="linebreak"></span>
<span class="line">ore sacerdotis quam myrmillonis anhelat</span><span class="linebreak"></span>
<span class="line">spiritus, aërio vitam qui temperat haustu.</span><span class="linebreak"></span>
<span class="line">nubes verna pluit zephyro inpellente, sed aeque</span><span class="linebreak"></span>
<span class="line">furis et innocui fecundat rura coloni.</span><span class="linebreak"></span>
<span class="line"><span class="br"></span><span class="lineNumber">790</span><span class="br"></span>gurgitis aestivi sic pura fluenta viator,</span><span class="linebreak"></span>
<span class="line">ut latro, fessus adit; sic piratis mare servit</span><span class="linebreak"></span>
<span class="line">ut mercatori, nec fluctus secius hosti</span><span class="linebreak"></span>
<span class="line">obsequitur, quam cum licitae fert transtra carinae.</span><span class="linebreak"></span>
<span class="line">ergo capax utriusque rei natura creandis</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>se praebet populis, nec habet discernere dispar</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>