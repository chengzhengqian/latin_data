<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">nubibus obsessam nigrantibus aspicit urbem</span><span class="linebreak"></span>
<span class="line">noctis obumbratae caligine; turbidus aër</span><span class="linebreak"></span>
<span class="line">arcebat liquidum septena ex arce serenum.</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>ingemuit miserans et sic ait: “exue tristes,</span><span class="linebreak"></span>
<span class="line">fida parens, habitus! equidem praedivite cultu</span><span class="linebreak"></span>
<span class="line">inlustrata cluis spoliisque insigne superbis</span><span class="linebreak"></span>
<span class="line">attollis caput et multo circumfluis auro;</span><span class="linebreak"></span>
<span class="line">sed nebulis propter volitantibus obsitus alti</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>verticis horret apex, ipsas quoque livida gemmas</span><span class="linebreak"></span>
<span class="line">lux hebetat spissusque dies, et fumus ob ora</span><span class="linebreak"></span>
<span class="line">subfusus rutilum frontis diadema retundit.</span><span class="linebreak"></span>
<span class="line">obscuras video tibi circumferrier umbras</span><span class="linebreak"></span>
<span class="line">caeruleasque animas atque idola nigra volare.</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>censeo sublimem tollas super aëra vultum</span><span class="linebreak"></span>
<span class="line">sub pedibusque tuis nimbosa elementa relinquas.</span><span class="linebreak"></span>
<span class="line">omne quod ex mundo est tibi subiacet; hoc Deus</span><span class="linebreak"></span><span class="line indent2">ipse</span><span class="linebreak"></span>
<span class="line">constituit, cuius nutu dominaris et orbi</span><span class="linebreak"></span>
<span class="line">imperitas et cuncta potens mortalia calcas.</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>non decet ut submissa oculos regina caducum</span><span class="linebreak"></span>
<span class="line">contemplere solum maiestatemque requiras</span><span class="linebreak"></span>
<span class="line">circa humiles rerum partes, quibus ipsa superstas.</span><span class="linebreak"></span>
<span class="line">non patiar veteres teneas ut me duce nugas,</span><span class="linebreak"></span>
<span class="line">ut cariosorum venereris monstra deorum.</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>si lapis est, senio dissolvitur aut crepat ictu</span><span class="linebreak"></span>
<span class="line">percussus tenui; mollis si brattea gypsum</span><span class="linebreak"></span>
<span class="line">texerat, infido rarescit glutine sensim;</span><span class="linebreak"></span>
<span class="line">si formam statuae lamnis conmisit aënis</span><span class="linebreak"></span>
<span class="line">lima terens, aut in partem cava membra gravato</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>pondere curvantur, scabra aut aerugo peresam</span><span class="linebreak"></span>
<span class="line">conficit effigiem crebroque foramine rumpit.</span><span class="linebreak"></span>
</p>
</section><notes></notes></section>