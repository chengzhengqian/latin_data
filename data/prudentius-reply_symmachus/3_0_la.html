<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">succensi stomacho fellis inaestuans.</span><span class="linebreak"></span>
<span class="line">heu, quam catholicam nil prope profuit</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>puppem nasse sacri remigio stili</span><span class="linebreak"></span>
<span class="line">quem Paulus variis gentibus edidit!</span><span class="linebreak"></span>
<span class="line">vix portu placido tuta quieverat</span><span class="linebreak"></span>
<span class="line">victrix edomitis mille furoribus,</span><span class="linebreak"></span>
<span class="line">vix adstricta suis iam retinaculis</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>vectores stabili condiderat solo:</span><span class="linebreak"></span>
<span class="line">erumpit subito triste periculum.</span><span class="linebreak"></span>
<span class="line">nam dum praecalidos igniculos sibi</span><span class="linebreak"></span>
<span class="line">solvendis adolent et senio et gelu,</span><span class="linebreak"></span>
<span class="line">dum virgas steriles atque superfluas</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>flammis de fidei palmite concremant,</span><span class="linebreak"></span>
<span class="line">ut concreta vagis vinea crinibus</span><span class="linebreak"></span>
<span class="line">silvosi inluviem poneret idoli,</span><span class="linebreak"></span>
<span class="line">palpavit nimius perniciem tepor.</span><span class="linebreak"></span>
<span class="line">seps insueta subit serpere flexibus</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>et vibrare sagax eloquii caput:</span><span class="linebreak"></span>
<span class="line">sed dextra inpatiens vulneris inritos</span><span class="linebreak"></span>
<span class="line">oris rhetorici depulit halitus;</span><span class="linebreak"></span>
<span class="line">effusum ingenii virus inaniter</span><span class="linebreak"></span>
<span class="line">summa Christicolis in cute substitit.</span><span class="linebreak"></span>
<span class="line indent1"><span class="br"></span><span class="lineNumber">80</span><span class="br"></span>Salvator generis Romulei, precor,</span><span class="linebreak"></span>
<span class="line">qui cunctis veniam das pereuntibus,</span><span class="linebreak"></span>
<span class="line">qui nullum statuis non operis tui</span><span class="linebreak"></span>
<span class="line">mortalem, facili quem releves manu,</span><span class="linebreak"></span>
<span class="line">huius, si potis est, iam miserescito</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>praeruptam in foveam praecipitis viri.</span><span class="linebreak"></span>
<span class="line">spirat sacrilegis flatibus inscius</span><span class="linebreak"></span>
<span class="line">erroresque suos indocilis fovet.</span><span class="linebreak"></span>
<span class="line">obtestor, iubeas ne citus inpetus</span><span class="linebreak"></span>
<span class="line">arsurum mediis inferat ignibus.</span><span class="linebreak"></span>
</p>
</section><notes></notes></section>