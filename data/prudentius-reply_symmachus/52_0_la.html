<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">congere caesorum victrix diademata regum,</span><span class="linebreak"></span>
<span class="line">frange repulsorum foeda ornamenta deorum:</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>tunc tibi non terris tantum victoria parta</span><span class="linebreak"></span>
<span class="line">sed super astra etiam media servabitur aede.”</span><span class="linebreak"></span>
<span class="line indent2">talia principibus dicta interfantibus ille</span><span class="linebreak"></span>
<span class="line">prosequitur magnisque tubam concentibus inflat;</span><span class="linebreak"></span>
<span class="line">allegat morem veterem, nil dulcius esse</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>affirmat solitis populosque hominesque teneri</span><span class="linebreak"></span>
<span class="line">lege sua. “sicut variae nascentibus,” inquit,</span><span class="linebreak"></span>
<span class="line">“contingunt pueris animae, sic urbibus adfert</span><span class="linebreak"></span>
<span class="line">hora diesque suus, cum primum moenia surgunt,</span><span class="linebreak"></span>
<span class="line">aut fatum aut genium, cuius moderamine regnent.”</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>addit et arcanum rerum verique latebras</span><span class="linebreak"></span>
<span class="line">prosperitate aliqua deprendi posse secundi</span><span class="linebreak"></span>
<span class="line">per documenta boni, si sint felicia quae quis</span><span class="linebreak"></span>
<span class="line">experiendo probet: cessisse parentibus omne</span><span class="linebreak"></span>
<span class="line">idolium semper feliciter et pede dextro.</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>enumerat longi vim temporis, excitat ipsam</span><span class="linebreak"></span>
<span class="line">crinibus albentem niveis et fronte vietam,</span><span class="linebreak"></span>
<span class="line">ore reposcentem querulo sua numina Romam.</span><span class="linebreak"></span>
<span class="line">“libera sum, liceat proprio mihi vivere more.</span><span class="linebreak"></span>
<span class="line">ecquis erit, qui mille meos reprehenderit annos?</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>uno omnes sub sole siti vegetamur eodem</span><span class="linebreak"></span>
<span class="line">aere, communis cunctis viventibus aura.</span><span class="linebreak"></span>
<span class="line">sed qui sit qualisque Deus diversa secuti</span><span class="linebreak"></span>
<span class="line">quaerimus atque viis longe distantibus unum</span><span class="linebreak"></span>
<span class="line">imus ad occultum. suus est mos cuique genti,</span><span class="linebreak"></span>
</p>
</section><notes></notes></section>