<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">robora destituit ferrumque libidine fregit.</span><span class="linebreak"></span>
<span class="line">at noster Stilicho congressus comminus ipsa</span><span class="linebreak"></span>
<span class="line">ex acie ferrata virum dare terga coegit.</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>hic Christus nobis Deus adfuit et mera virtus,</span><span class="linebreak"></span>
<span class="line">illic lascivum, Campania fertilis, hostem</span><span class="linebreak"></span>
<span class="line">deliciae vicere tuae; non Iuppiter acrem</span><span class="linebreak"></span>
<span class="line">protexit Fabium, sed iuvit amoena Tarentus,</span><span class="linebreak"></span>
<span class="line">quae dedit inlecebris domitum calcare tyrannum.</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>his ego pro meritis quae praemia digna rependam,</span><span class="linebreak"></span>
<span class="line">non habeo: membra statuis effingere vile est;</span><span class="linebreak"></span>
<span class="line">virtutem nil vile decet; nam vile, quod aetas</span><span class="linebreak"></span>
<span class="line">eripit: aera cadunt aut fulvum defluit aurum</span><span class="linebreak"></span>
<span class="line">aut candor perit argenti si defuit usus,</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>et fuscata situ corrumpit vena colorem.</span><span class="linebreak"></span>
<span class="line">viva tibi, princeps, debetur gloria, vivum</span><span class="linebreak"></span>
<span class="line">virtutis pretium decus inmortale secuto.</span><span class="linebreak"></span>
<span class="line">regnator mundi Christo sociabere in aevum,</span><span class="linebreak"></span>
<span class="line">quo ductore meum trahis ad caelestia regnum.</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>nil te permoveat magni vox rhetoris, oro,</span><span class="linebreak"></span>
<span class="line">qui sub legati specie sacra mortua plorans</span><span class="linebreak"></span>
<span class="line">ingenii telis et fandi viribus audet,</span><span class="linebreak"></span>
<span class="line">heu, nostram temptare fidem nec te videt ac me</span><span class="linebreak"></span>
<span class="line">devotos, Auguste, Deo, cui sordida templa</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>clausimus et madidas sanie deiecimus aras.</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>