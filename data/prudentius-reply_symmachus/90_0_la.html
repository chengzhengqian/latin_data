<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">1020</span><span class="br"></span>o felix nimium, sapiens et rusticus idem,</span><span class="linebreak"></span>
<span class="line">qui terras animumque colens inpendit utrisque</span><span class="linebreak"></span>
<span class="line">curam pervigilem, quales quos inbuit auctor</span><span class="linebreak"></span>
<span class="line">Christus, et adsumptis dedit haec praecepta colonis:</span><span class="linebreak"></span>
<span class="line">“semina cum sulcis committitis, arva cavete</span><span class="linebreak"></span>
<span class="line"><span class="br"></span><span class="lineNumber">1025</span><span class="br"></span>dura lapillorum macie, ne decidat illic</span><span class="linebreak"></span>
<span class="line">quod seritur, primo quoniam praefertile germen</span><span class="linebreak"></span>
<span class="line">luxuriat, suco mox deficiente sub aestu</span><span class="linebreak"></span>
<span class="line">sideris igniferi sitiens torretur et aret;</span><span class="linebreak"></span>
<span class="line">neve in spinosos incurrant semina vepres,</span><span class="linebreak"></span>
<span class="line"><span class="br"></span><span class="lineNumber">1030</span><span class="br"></span>aspera nam segetem surgentem vincula texunt</span><span class="linebreak"></span>
<span class="line">ac fragiles calamos nodis rubus artat acutis;</span><span class="linebreak"></span>
<span class="line">et ne iacta viae spargantur in aggere grana,</span><span class="linebreak"></span>
<span class="line">haec avibus quia nuda patent passimque vorantur</span><span class="linebreak"></span>
<span class="line">inmundisque iacent foeda ad ludibria corvis.”</span><span class="linebreak"></span>
<span class="line"><span class="br"></span><span class="lineNumber">1035</span><span class="br"></span>his Deus agricolam confirmat legibus; ille</span><span class="linebreak"></span>
<span class="line">ius caeleste Patris non summa intelligit aure,</span><span class="linebreak"></span>
<span class="line">sed simul et cordis segetem disponit et agri,</span><span class="linebreak"></span>
<span class="line">ne minus interno niteant praecordia cultu</span><span class="linebreak"></span>
<span class="line">quam cum laeta suas ostentant iugera messes.</span><span class="linebreak"></span>
<span class="line"><span class="br"></span><span class="lineNumber">1040</span><span class="br"></span>extirpamus enim sentos de pectore vepres,</span><span class="linebreak"></span>
<span class="line">ne vitiosa necent germen vitale flagella,</span><span class="linebreak"></span>
<span class="line">ne frugem segetemque animae spinosa malorum</span><span class="linebreak"></span>
<span class="line">inpediat sentix scelerum peccamine crebro,</span><span class="linebreak"></span>
<span class="line">glarea ne tenuis ieiunis siccet harenis</span><span class="linebreak"></span>
<span class="line"><span class="br"></span><span class="lineNumber">1045</span><span class="br"></span>marcentem sub corde fidem, ne pectoris aestus</span><span class="linebreak"></span>
<span class="line">flagret et effetis urat charismata venis,</span><span class="linebreak"></span>
<span class="line">denique ne iecoris detrita in parte relinquat</span><span class="linebreak"></span>
<span class="line">vilis cura Deum, ne spem, qua vescimur intus,</span><span class="linebreak"></span>
<span class="line">deserat obscenisque avibus permittat edendam,</span><span class="linebreak"></span>
<span class="line"><span class="br"></span><span class="lineNumber">1050</span><span class="br"></span>et proiecta fides hosti sit praeda volucri.</span><span class="linebreak"></span>
</p>
</section><notes></notes></section>