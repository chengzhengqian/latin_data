<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">gignit, alit, reparat, recidivaque semina servat.</span><span class="linebreak"></span>
<span class="line">nec refert, cuius generis cuiusve figurae</span><span class="linebreak"></span>
<span class="line">aut cuius meriti: modo sint ut corpora terra</span><span class="linebreak"></span>
<span class="line"><span class="br"></span><span class="lineNumber">825</span><span class="br"></span>edita terrenis quibus est vigor ex elementis;</span><span class="linebreak"></span>
<span class="line">artificis quia Patris opus discrimine nullo</span><span class="linebreak"></span>
<span class="line">influit in medium nec avaro munere currit,</span><span class="linebreak"></span>
<span class="line">ante datum quam primus homo sordesceret Adam.</span><span class="linebreak"></span>
<span class="line">nec vitio utentum restrictum deficit aut se</span><span class="linebreak"></span>
<span class="line"><span class="br"></span><span class="lineNumber">830</span><span class="br"></span>subtrahit indignis, nec foeda et turpia vitat.</span><span class="linebreak"></span>
<span class="line">haud aliter solis radius, cum luminat omnes</span><span class="linebreak"></span>
<span class="line">diffuso splendore locos, ferit aurea tecta,</span><span class="linebreak"></span>
<span class="line">sed ferit et nigro sordentia culmina fumo.</span><span class="linebreak"></span>
<span class="line">intrat marmoribus Capitolia clara, sed intrat</span><span class="linebreak"></span>
<span class="line"><span class="br"></span><span class="lineNumber">835</span><span class="br"></span>carceris et rimas et taetra foramina clausi</span><span class="linebreak"></span>
<span class="line">stercoris et spurcam redolenti in fornice cellam.</span><span class="linebreak"></span>
<span class="line">sed non illud erunt obscura ergastula, quod sunt</span><span class="linebreak"></span>
<span class="line">regia gemmato laquearia fulva metallo.</span><span class="linebreak"></span>
<span class="line">nempe magis non illud erunt, qui numen in urnis</span><span class="linebreak"></span>
<span class="line"><span class="br"></span><span class="lineNumber">840</span><span class="br"></span>quaerunt ac tumulis et larvas sanguine placant,</span><span class="linebreak"></span>
<span class="line">quod sunt qui summum caeli Dominum venerantur</span><span class="linebreak"></span>
<span class="line">iustitiamque litant et templum pectoris ornant.</span><span class="linebreak"></span>
<span class="line">secretum sed grande nequit rationis opertae</span><span class="linebreak"></span>
<span class="line">quaeri aliter quam si sparsis via multiplicetur</span><span class="linebreak"></span>
<span class="line"><span class="br"></span><span class="lineNumber">845</span><span class="br"></span>tramitibus, et centenos terat orbita calles</span><span class="linebreak"></span>
<span class="line">quaesitura Deum variata indage latentem.</span><span class="linebreak"></span>
<span class="line">longe aliud verum est; nam multa ambago viarum</span><span class="linebreak"></span>
<span class="line">anfractus dubios habet et perplexius errat;</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>