<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">quam Priami genitor conductis moenia fabris</span><span class="linebreak"></span>
<span class="line">extrueret, quam virgo suas fundaret Athenas</span><span class="linebreak"></span>
<span class="line"><span class="br"></span><span class="lineNumber">970</span><span class="br"></span>Pallas; in his quoniam Vestalis origo favillae</span><span class="linebreak"></span>
<span class="line">urbibus, ut memorant, primo de fomite sumpta est</span><span class="linebreak"></span>
<span class="line">sacraruntque focos aut Phryx aut Graius alumnos.</span><span class="linebreak"></span>
<span class="line">antiquis elementa labant erroribus, ac de</span><span class="linebreak"></span>
<span class="line">legitimo discussa modo plerumque feruntur</span><span class="linebreak"></span>
<span class="line"><span class="br"></span><span class="lineNumber">975</span><span class="br"></span>in casus alios quam lex habet aut iter anni.</span><span class="linebreak"></span>
<span class="line">nunc consumit edax segetem rubigo maligni</span><span class="linebreak"></span>
<span class="line">aÃ«ris ex vitio, nunc culpam vere tepenti</span><span class="linebreak"></span>
<span class="line">post zephyros gelidi glacies aquilonis inurit</span><span class="linebreak"></span>
<span class="line">ambustumque caput culmi fuligine tinguit;</span><span class="linebreak"></span>
<span class="line"><span class="br"></span><span class="lineNumber">980</span><span class="br"></span>seminis aut teneri turgens dum germinat herba,</span><span class="linebreak"></span>
<span class="line">continuis nimiisque perit constricta pruinis</span><span class="linebreak"></span>
<span class="line">nec potis est tenuem telluri adfigere fibram;</span><span class="linebreak"></span>
<span class="line">mox eiecta solo glacie sidente superfit</span><span class="linebreak"></span>
<span class="line">nudaque subducto radix avellitur arvo.</span><span class="linebreak"></span>
<span class="line"><span class="br"></span><span class="lineNumber">985</span><span class="br"></span>ancipites tribuli subeunt et carduus horrens;</span><span class="linebreak"></span>
<span class="line">hos fert sicca sitis, hunc ebrius educat umor.</span><span class="linebreak"></span>
<span class="line">temperies effusa minus vel plus agit istos</span><span class="linebreak"></span>
<span class="line">terrarum morbos et mundum vulnerat aegrum.</span><span class="linebreak"></span>
<span class="line">non aliter nostri corruptus corporis usus</span><span class="linebreak"></span>
<span class="line"><span class="br"></span><span class="lineNumber">990</span><span class="br"></span>in vitium plerumque cadit nec in ordine recto</span><span class="linebreak"></span>
<span class="line">perstat et excessu moderaminis adficit artus;</span><span class="linebreak"></span>
<span class="line">unus enim status est mundique et corporis huius</span><span class="linebreak"></span>
<span class="line">quod gerimus; natura eadem sustentat utrumque.</span><span class="linebreak"></span>
<span class="line">edita de nihilo crescunt, nihilumque futura</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>