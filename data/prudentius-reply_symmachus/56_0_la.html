<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">incestabo toros, sacrum calcabo pudorem,</span><span class="linebreak"></span>
<span class="line">infitiabor habens aliquod sine teste propinqui</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>depositum, tenues avidus spoliabo clientes,</span><span class="linebreak"></span>
<span class="line">longaevam perimam magico cantamine matrem</span><span class="linebreak"></span>
<span class="line">(tardat anus dominum dilata morte secundum)</span><span class="linebreak"></span>
<span class="line">nec formido malum. falluntur publica iura;</span><span class="linebreak"></span>
<span class="line">lex armata sedet, sed nescit crimen opertum;</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>aut, si res pateat, iudex corrumpitur auro.</span><span class="linebreak"></span>
<span class="line">rara reos iusta percellit poena securi.</span><span class="linebreak"></span>
<span class="line">sed quid ego haec meditor? revocat Deus ecce severa</span><span class="linebreak"></span>
<span class="line">maiestate minax, negat interitura meorum</span><span class="linebreak"></span>
<span class="line">per mortem monumenta operum. “non occidet,”</span><span class="linebreak"></span>
<span class="line indent2">inquit,</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>“interior qui spirat homo; luet ille perenne</span><span class="linebreak"></span>
<span class="line">supplicium quod subiectos male rexerit artus.</span><span class="linebreak"></span>
<span class="line">nec mihi difficile est liquidam circumdare flammis</span><span class="linebreak"></span>
<span class="line">naturam; quamvis perflabilis illa feratur</span><span class="linebreak"></span>
<span class="line">more noti, capiam tamen et tormenta adhibebo</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>ipse incorporeus ac spirituum sator unus.</span><span class="linebreak"></span>
<span class="line">quin et corporibus parilis consortia poenae</span><span class="linebreak"></span>
<span class="line">decernam, possum quoniam renovare favillas</span><span class="linebreak"></span>
<span class="line">antiquam in faciem, nec desperanda potestas:</span><span class="linebreak"></span>
<span class="line">qui potui formare novum, reparabo peremptum.</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>non desunt exempla meae virtutis in ipsis</span><span class="linebreak"></span>
<span class="line">seminibus: natura docet revirescere cuncta</span><span class="linebreak"></span>
<span class="line">post obitum. siccantur enim pereunte vigore</span><span class="linebreak"></span>
<span class="line">quo vixere prius: tunc sicca et mortua sulcis</span><span class="linebreak"></span>
<span class="line">aut foveis mandata latent et more sepulcri</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>obruta de tumulis redivivo germine surgunt.</span><span class="linebreak"></span>
</p>
</section><notes></notes></section>