<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">


enim vero tu exclamas hominem improbum, qui postulet ibi de tua existimatione
iudicium fieri ubi te invidiosum esse intellegat; negas te Romam reiecturum,
negas de conventu recuperatores daturum, cohortem tuam proponis. Scandilius rem
se totam relicturum dicit et suo tempore esse rediturum. Quid tu ibi tum? quid
facis? Scandilium cogisâ€”quid? sponsionem acceptam facere? Impudenter
tollis exspectatum existimationis tuae iudicium; non facis. <span class="br"></span><span class="lineNumber">140</span><span class="br"></span> Quid ergo? Apronio permittis ut quos velit de cohorte
sumat recuperatores? Indignum uni potius ex iniquis sumundi quam utrique ex
aequis reiciundi fieri potestatem. Neutrum facis eorum. Quid ergo? Estne aliquid
quod improbius fieri possit? Est; cogit enim Scandilium quinque illa milia
nummum dare atque adnumerare Apronio.</p>
<p>Quid potuit elegantius facere praetor cupidus existimationis bonae, qui ab se
omnem suspicionem propulsare, qui se eripere ex infamia cuperet?</p>
<p>LXI. Adductus
erat in sermonem, invidiam, vituperationem; dictitarat homo improbus atque
impurus, Apronius, socium esse praetorem; venerat res in iudicium atque
discrimen; potestas erat isti homini integro atque innocenti data ut, in
Apronium




</p></section><notes></notes></section>