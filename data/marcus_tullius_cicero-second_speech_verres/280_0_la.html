<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Nihil putas valere in iudiciis coniecturam, nihil suspicionem, nihil ante actae
vitae existimationem, nihil virorum bonorum testimonia, nihil civitatum
auctoritates ac litteras: res manifestas quaeris. Non quaero iudices Cassianos,
veterem iudiciorum severitatem non requiro, vestram in hac re fidem, dignitatem,
religionem in iudicando non imploro; Albam habebo iudicem, eum hominem qui se
ipse scurram improbissimum existimari vult, a scurris semper potius gladiator
quam scurra appellatus est<a class="footnoteLink" href="#note_LCL293_178_1" id="target_note_LCL293_178_1"><sup>1</sup></a>; afferam rem eius modi in decumis ut Alba
fateatur istum in re frumentaria et in bonis aratorum aperte palamque esse
praedatum.</p>
<p><span class="br"></span><span class="lineNumber">147</span><span class="br"></span>LXIII. Decumas agri Leontini magno dicis te
vendidisse. Ostendi iam illud initio, non existimandum magno vendidisse eum qui
verbo decumas vendiderit, re et condicione et lege et edicto et licentia
decumanorum decumas aratoribus nullas reliquas fecerit. Etiam illud ostendi,
vendidisse alios magno decumas agri Leontini ceterorumque agrorum, et lege
Hieronica vendidisse et pluris etiam quam te vendidisse, nec aratorem quemquam
esse questum; nec enim fuit quod quisquam queri posset, cum lege aequissime
scripta venderent, neque illud umquam



</p></section><notes><section class="footnotes"><ul><li class="note" id="note_LCL293_178_1"><a class="footnoteCrossrefLink" href="#target_note_LCL293_178_1" title="Click to highlight in text"><sup class="lineRef">1</sup><span class="italic">All <span class="sc">mss</span>. read</span> sit, <span class="italic">not</span> est. <span class="italic">Peterson therefore
reads</span> 〈cum〉 a scurris … sit: qui a
scurris … sit <span class="italic">is the reading of all <span class="sc">mss</span>. except 0, which has</span> a scurris …
sit.</a></li><script type="text/javascript">document.getElementById('note_LCL293_178_1').style.display = "none";</script></ul></section></notes></section>