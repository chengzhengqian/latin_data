<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

probatissimi ac pudentissimi? quid L. Caecilii, L. Liguris, T. Manlii, L. Caleni? quorum omnium testimoniis
de hac Dionis pecunia confirmatum est. Dixit hoc idem M. Lucullus, se de his Dionis incommodis
pro hospitio quod sibi cum eo esset iam
<span class="br"></span><span class="lineNumber">24</span><span class="br"></span>ante cognosse. Quid? Lucullus, qui tum in Macedonia
fuit, melius haec cognovit quam tu, Hortensi, qui Romae fuisti, ad quem Dio confugit, qui de Dionis iniuriis gravissime per litteras cum Verre questus es? Nova tibi haec sunt, inopinata? nunc primum hoc aures tuae crimen accipiunt? Nihil ex Dione, nihil ex socru tua, femina primaria, Servilia, vetere Dionis hospita, audisti? Nonne multa mei testes quae tu scis nesciunt? nonne te mihi testem in hoc crimine eripuit non istius innocentia sed legis exceptio? Recita. <span class="sc">testimonia luculli, chlori, dionis.</span></p>
<p>IX. Satisne vobis magnam pecuniam Venerius homo, qui e Chelidonis sinu in provinciam profectus
esset, Veneris nomine quaesisse videtur?</p>
<p><span class="br"></span><span class="lineNumber">25</span><span class="br"></span>Accipite aliam in minore pecunia non minus impudentem
calumniam. Sosippus et Philocrates fratres
sunt Agyrinenses. Horum pater abhinc duo et xx. annos est mortuus; in cuius testamento, quodam loco si commissum quid esset, multa erat Veneri. Ipso vicensimo anno, cum tot interea praetores, tot quaestores, tot calumniatores in provincia fuissent,


</p></section><notes></notes></section>