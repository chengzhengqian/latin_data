<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quae sunt in isdem postulatis de iniuriis tuis sunt nova, sed tamen non novo modo postulantur. Rogant et orant Siculi patres conscriptos ut nostri magistratus posthac decumas lege Hieronica vendant. Tu primus contra vendideras: audio. Ne in cellam quod imperatur aestiment: hoc quoque propter tuos ternos denarios nunc primum postulatur, sed genus ipsum postulandi non est novum. Ne absentis nomen recipiatur: ex Sthenii calamitate et tua natum est iniuria. Cetera non colligam. Sunt omnia Siculorum postulata eius modi ut crimina collecta in unum te reum esse videantur; quae tamen omnia novas iniurias habent, sed postulationum formulas usitatas: hoc postulatum de statuis ridiculum esse videatur ei <span class="br"></span><span class="lineNumber">148</span><span class="br"></span>qui rem sententiamque non perspiciat. Postulant enim, non uti ne cogantur statuere. Quid igitur? ut ipsis ne liceat. Quid est hoc? Petis a me, quod in tua potestate est, ut id tibi facere ne liceat: pete potius ne quis te invitum polliceri aut facere cogat. “Nihil egero” inquit; “negabunt enim omnes se coegisse; si me salvum esse vis, mihi impone istam vim ut omnino mihi ne liceat polliceri. Ex tua praetura primum haec est nata postulatio; qua cum utuntur, hoc significant atque adeo aperte ostendunt,


</p></section><notes></notes></section>