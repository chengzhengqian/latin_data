<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

tam prope ab domo tam bonis fructuosisque rebus
<span class="br"></span><span class="lineNumber">7</span><span class="br"></span>detineri. Et quoniam quasi quaedam praedia populi Romani sunt vectigalia nostra atque provinciae, quem ad modum vos propinquis vestris praediis maxime delectamini, sic populo Romano iucunda suburbanitas est huiusce provinciae.</p>
<p>Iam vero hominum ipsorum, iudices, ea patientia virtus frugalitasque est ut proxime ad nostram disciplinam illam veterem, non ad hanc quae nunc increbruit, videantur accedere. Nihil ceterorum simile Graecorum; nulla desidia, nulla luxuries; contra summus labor in publicis privatisque rebus, summa parsimonia, summa diligentia. Sic porro nostros homines diligunt ut iis solis neque publicanus
<span class="br"></span><span class="lineNumber">8</span><span class="br"></span>neque negotiator odio sit. Magistratuum autem nostrorum iniurias ita multorum tulerunt ut numquam
ante hoc tempus ad aram legum praesidiumque vestrum publico consilio confugerint; tametsi et illum
annum pertulerant qui sic eos afflixerat ut salvi esse non possent, nisi C. Marcellus quasi aliquo fato venisset, ut bis ex eadem familia salus Siciliae constitueretur,
et postea M. Antonii infinitum illud imperium
senserant. Sic a maioribus suis acceperant, tanta populi Romani in Siculos esse beneficia ut etiam iniurias nostrorum hominum perferendas putarent.



</p></section><notes></notes></section>