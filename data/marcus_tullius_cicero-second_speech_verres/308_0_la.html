<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 ad te missa declarat, summum HS ternis, id
quod et testimoniis omnium et tabulis aratorum planum factum antea est, tum iste
pro tritici modiis singulis ternos ab aratoribus denarios exegit;</p>
<p>LXXXII. hoc
crimen est, ut intellegas non ex aestimatione neque ex ternis denariis pendere
crimen, sed ex coniunctione annonae atque aestimationis.</p>
<p>Etenim haec aestimatio nata est initio, iudices, non ex praetorum aut consulum
sed ex aratorum et civitatum commodo. Nemo enim fuit initio tam impudens qui,
cum frumentum deberetur, pecuniam posceret. Certe hoc ab aratore primum est
profectum, aut ab ea civitate cui imperabatur: cum aut frumentum vendidisset aut
servare vellet aut in eum locum quo imperabatur portare nollet, petivit in
beneficii loco et gratiae ut sibi pro frumento quanti frumentum esset dare
liceret. Ex huiusce modi principio atque ex liberalitate et accommodatione
magistratuum consuetudo aestimationis introducta <span class="br"></span><span class="lineNumber">190</span><span class="br"></span> est. Secuti sunt avariores magistratus, qui tamen in avaritia sua non solum
viam quaestus invenerunt, verum etiam exitum ac rationem defensionis.
Instituerunt semper in ultima ac difficillima ad portandum loca frumentum
imperare, ut vecturae difficultate ad quam vellent aestimationem pervenirent. In
hoc genere facilior est existimatio quam reprehensio, ideo </p></section><notes></notes></section>