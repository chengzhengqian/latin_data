<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

mitto, inquam, haec omnia, quae ab isto per triennium perfecta sunt: ea quae
coniuncta cum illis rebus sunt de quibus antea dixi cognoscite.</p>
<p><span class="br"></span><span class="lineNumber">117</span><span class="br"></span>Urbem Syracusas maximam esse Graecarum,
pulcherrimam omnium saepe audistis. Est, iudices, ita ut dicitur. Nam et situ
est cum munito tum ex omni aditu vel terra vel mari praeclaro ad aspectum, et
portus habet prope in aedificatione amplexuque urbis inclusos; qui cum diversos
inter se aditus habeant, in exitu coniunguntur et confluunt. Eorum coniunctione
pars oppidi quae appellatur Insula, mari disiuncta angusto, ponte rursus
adiungitur et continetur.</p>
<p><span class="br"></span><span class="lineNumber">118</span><span class="br"></span>LIII. Ea tanta est
urbs ut ex quattuor urbibus maximis constare dicatur; quarum una est ea quam
dixi Insula, quae duobus portibus cincta in utriusque portus ostium aditumque
proiecta est; in qua domus est quae Hieronis regis fuit, qua praetores uti
solent. In ea sunt aedes sacrae complures, sed duae quae longe ceteris
antecellant, Dianae, et altera, quae fuit ante istius adventum ornatissima,
Minervae. In hac insula extrema est fons aquae dulcis, cui nomen Arethusa est,
incredibili magnitudine, plenissimus piscium, qui fluctu totus operiretur nisi
munitione ac mole lapidum diiunctus esset <span class="br"></span><span class="lineNumber">119</span><span class="br"></span> a
mari. Altera autem est urbs Syracusis cui nomen Achradina est; in qua forum
maximum, pulcherrimae porticus, ornatissimum prytanium, amplissima est curia
templumque egregium Iovis Olympii ceteraeque </p></section><notes></notes></section>