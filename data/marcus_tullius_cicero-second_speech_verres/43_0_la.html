<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">80</span><span class="br"></span>atque inferri solere. Quae fuit igitur causa, cur cuncta civitas Lampsacenorum de contione, quem ad modum tute scribis, domum tuam concurrerit? Tu enim neque in litteris quas Neroni mittis neque in testimonio causam tanti tumultus ostendis ullam. Obsessum te dicis, ignem allatum, sarmenta circumdata,
lictorem tuum occisum esse dicis, prodeundi tibi in publicum potestatem factam negas: causam huius tanti terroris occultas. Nam si quam Rubrius iniuriam suo nomine ac non impulsu tuo et tua cupiditate
fecisset, de tui comitis iniuria questum ad te potius quam te oppugnatum venirent. Cum igitur quae causa illius tumultus fuerit testes a nobis producti
dixerint, ipse celarit, nonne causam hanc quam nos proposuimus cum illorum testimonia tum istius taciturnitas perpetua confirmat?</p>
<p><span class="br"></span><span class="lineNumber">81</span><span class="br"></span>XXXII. Huic homini parcetis igitur, iudices, cuius tanta peccata sunt ut ii quibus iniurias fecerit neque legitimum tempus exspectare ad ulciscendum neque vim tantam doloris in posterum differre potuerint? Circumsessus es. Aquibus? A Lampsacenis. Barbaris
hominibus, credo, aut iis qui populi Romani nomen contemnerent? Immo vero ab hominibus et natura et consuetudine et disciplina lenissimis; porro autem populi Romani condicione sociis, fortuna servis, voluntate supplicibus: ut perspicuum sit omnibus, nisi tanta acerbitas iniuriae, tanta vis
</p></section><notes></notes></section>