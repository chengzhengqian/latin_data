<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">interponerent, nihilne tibi venit in mentem
existimationi tuae consulere, nihil denique capiti ac fortunis tuis providere?
cum tui nominis terror in auribus animisque aratorum versaretur, cum decumani
aratoribus ad pactiones faciendas non suam vim, sed tuum scelus ac nomen
opponerent. Ecquod iudicium Romae tam dissolutum, tam perditum, tam nummarium
fore putasti, quo ex iudicio te ulla Salus servare posset? cum planum fieret,
decumis contra instituta leges consuetudinemque omnium venditis, in aratorum
bonis fortunisque diripiendis decumanos dictitasse tuas esse partes, tuam rem,
tuam praedam, idque te tacuisse et, cum dissimulare non posses, potuisse tamen
perpeti et perferre, quod magnitudo lucri obscuraret periculi magnitudinem
plusque aliquanto apud te pecuniae cupiditas quam iudicii metus posset.</p>
<p><span class="br"></span><span class="lineNumber">132</span><span class="br"></span>Esto, cetera negare non potes: ne illud quidem
tibi reliquum fecisti, ut hoc posses dicere, nihil eorum te audisse, nihil ad
tuas aures de infamia tua pervenisse? Querebantur cum luctu et gemitu aratores;
tu id nesciebas? Fremebat tota provincia; nemo id tibi renuntiabat? Romae
querimoniae de tuis iniuriis conventusque habebantur; ignorabas haec? ignorabas
haec omnia? Quid? cum palam Syracusis te audiente maximo conventu L. Rubrius Q.
Apronium </p></section><notes></notes></section>