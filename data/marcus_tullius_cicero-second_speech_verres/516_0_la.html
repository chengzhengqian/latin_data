<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 homines ex agro Tauromenitano, quid Q.
Lucceius, qui argentariam Regi maximam fecit, quid ceteri? Adhuc enim testes ex
eo genere a me sunt dati, non qui novisse Gavium, sed se vidisse dicerent, cum
is, qui se civem Romanum esse clamaret, in crucem ageretur. Hoc tu, Verres, idem
dicis, hoc tu confiteris, illum clamitasse se civem esse Romanum; apud te nomen
civitatis ne tantum quidem valuisse ut dubitationem aliquam, ut crudelissimi
taeterrimique supplicii aliquam parvam moram saltem posset afferre. <span class="br"></span><span class="lineNumber">166</span><span class="br"></span> Hoc teneo, hic haereo, iudices, hoc sum contentus uno,
omitto ac neglego cetera; sua confessione induatur ac iuguletur necesse est. Qui
esset ignorabas, speculatorem esse suspicabare; non quaero qua suspicione, tua
te accuso oratione. Civem Romanum se esse dicebat. Si tu apud Persas aut in
extrema India deprensus, Verres, ad supplicium ducerere, quid aliud clamitares
nisi te civem esse Romanum? et si tibi ignoto apud ignotos, apud barbaros, apud
homines in extremis atque ultimis gentibus positos, nobile et illustre apud
omnes nomen civitatis tuae profuisset, ille, quisquis erat, quem tu in crucem
rapiebas, qui tibi esset ignotus, cum civem se Romanum esse diceret, </p></section><notes></notes></section>