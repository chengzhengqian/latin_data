<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

in fetialium manibus educatum, unum praeter ceteros in publicis religionibus
foederum sanctum ac diligentem; omnes qui ante te fuerunt praetores dedantur
Mamertinis, quod iis navem contra pactionem foederis imperarint. Sed tamen tu,
sancte homo ac religiose, cur Tauromenitanis item foederatis navem imperasti? An
hoc probabis, in aequa causa populorum sine pretio varium ius et disparem
condicionem <span class="br"></span><span class="lineNumber">50</span><span class="br"></span> fuisse? Quid? si eius modi esse haec
duo foedera duorum populorum, iudices, doceo, ut Tauromenitanis nominatim cautum
et exceptum sit foedere ne navem dare debeant, Mamertinis in ipso foedere
sanctum atque praescriptum sit ut navem dare necesse sit, istum autem contra
foedus et Tauromenitanis imperasse et Mamertinis remisisse, num quid dubium
poterit esse quin Verre praetore plus Mamertinis cybaea quam Tauromentianis
foedus opitulatum sit? Recitentur foedera.</p>
<p>XX. Isto igitur tuo, quem ad modum ipse praedicas, beneficio, ut res indicat,
pretio atque mercede, minuisti maiestatem rei publicae, minuisti auxilia populi
Romani, minuisti copias maiorum virtute ac sapientia comparatas, sustulisti ius
imperii, condicionem sociorum, memoriam foederis. Qui ex foedere 


</p></section><notes></notes></section>