<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

statuarum nomine? Non, opinor; nisi forte id agimus, non ut magistratibus nostris moram accipiendi, sed ut sociis causam dandi afferre videamur.</p>
<p>Quod si quem statuae magno opere delectant, et si quis earum honore et gloria ducitur, is haec tamen constituat necesse est: primum, averti pecuniam domum non placere; deinde, ipsarum statuarum modum quendam esse oportere; deinde illud, certe
<span class="br"></span><span class="lineNumber">144</span><span class="br"></span>ab invitis exigi non oportere.</p>
<p>LIX. Ac de avertenda pecunia quaero abs te utrum ipsae civitates solitae sint statuas tibi faciendas locare ei cui possent optima conditione locare, an aliquem procuratorem praeficere qui statuis faciendis praeesset, an tibi, an cui tu imperasses, adnumerare pecuniam. Nam si per eos statuae fiebant a quibus tibi iste honos habebatur, audio; sin Timarchidi pecunia numerabatur, desine, quaeso, simulare te, cum in manifestissimo furto teneare, gloriae studiosum ac monumentorum fuisse.</p>
<p>Quid vero? modum statuarum haberi nullum placet?
<span class="br"></span><span class="lineNumber">145</span><span class="br"></span>Atqui habeatur necesse est. Etenim sic considerate. Syracusana civitas, ut eam potissimum nominem, dedit ipsi statuam—est honos; et patri—bella haec pietatis et quaestuosa simulatio; et filio—ferri hoc potest, hunc enim puerum non oderant. Verum quotiens et quot nominibus a Syracusanis statuas auferes? Ut in foro statuerent abstulisti, ut in curia,
</p></section><notes></notes></section>