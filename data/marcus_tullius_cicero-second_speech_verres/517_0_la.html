<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">apud te praetorem, si non effugium, ne moram quidem
mortis mentione atque usurpatione civitatis <span class="br"></span><span class="lineNumber">167</span><span class="br"></span>
assequi potuit?</p>
<p>LXV. Homines tenues, obscuro loco nati, navigant, adeunt ad ea
loca quae numquam antea viderunt, ubi neque noti esse iis quo venerunt, neque
semper cum cognitoribus esse possunt. Hac una tamen fiducia civitatis non modo
apud nostros magistratus, qui et legum et existimationis periculo continentur,
neque apud cives solum Romanos, qui et sermonis et iuris et multarum rerum
societate iuncti sunt, fore se tutos arbitrantur, sed quocumque venerint
<span class="br"></span><span class="lineNumber">168</span><span class="br"></span> hanc sibi rem praesidio sperant futuram.
Tolle hanc spem, tolle hoc praesidium civibus Romanis, constitue nihil esse opis
in hac voce “Civis Romanus sum,” posse impune praetorem
aut alium quempiam<a class="footnoteLink" href="#note_LCL293_652_1" id="target_note_LCL293_652_1"><sup>1</sup></a> supplicium quod velit in eum constituere qui se
civem Romanum esse dicat, quod qui sit ignoret: iam omnes provincias, iam omnia
regna, iam omnes liberas civitates, iam omnem orbem terrarum, qui semper nostris
hominibus maxime patuit, civibus Romanis ista defensione praecluseris. Quid? si
L. Raecium, equitem Romanum, qui tum in Sicilia erat, nominabat, etiamne id
magnum fuit, Panhormum litteras mittere? Asservasses hominem custodiis
Mamertinorum tuorum, vinctum clausum habuisses, dum Panhormo Raecius veniret;
cognosceret hominem, aliquid de 
</p></section><notes><section class="footnotes"><ul><li class="note" id="note_LCL293_652_1"><a class="footnoteCrossrefLink" href="#target_note_LCL293_652_1" title="Click to highlight in text"><sup class="lineRef">1</sup>quempiam <span class="italic">has better <span class="sc">ms</span>. support
than</span> quemlibet.</a></li><script type="text/javascript">document.getElementById('note_LCL293_652_1').style.display = "none";</script></ul></section></notes></section>