<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
qua nolite a me, quasi dubium sit
aliquid, argumenta, iudices, exspectare; omnia quae dicam sic erunt illustria ut
ad ea probanda totam Siciliam testem adhibere possem. Furor enim quidam,
sceleris et audaciae comes, istius effrenatum animum importunamque naturam tanta
oppressit amentia ut numquam dubitaret in conventu palam supplicia, quae in
convictos maleficii servos constituta sunt, ea in cives Romanos <span class="br"></span><span class="lineNumber">140</span><span class="br"></span> expromere. Virgis quam multos ceciderit quid ego
commemorem? Tantum brevissime, iudices, dico: Nullum fuit omnino civitatis isto
praetore in hoc genere discrimen. Itaque iam consuetudine ad corpora civium
Romanorum etiam sine istius nutu ferebatur manus ipsa lictoris.</p>
<p>LIV. Num potes hoc negare, Verres, in foro Lilybaei maximo conventu C. Servilium,
civem Romanum e conventu Panhormitano, veterem negotiatorem, ad tribunal ante
pedes tuos ad terram virgis et verberibus abiectum? Aude hoc primum negare, si
potes; nemo Lilybaei fuit quin viderit, nemo in Sicilia quin audierit. Plagis
confectum dico a lictoribus tuis civem <span class="br"></span><span class="lineNumber">141</span><span class="br"></span> Romanum
ante oculos tuos concidisse. At quam ob causam, di immortales! Tametsi iniuriam
facio communi causae et iuri civitatis; quasi enim ulla possit esse causa cur
hoc cuiquam civi Romano iure accidat, ita quaero quae in Servilio causa fuerit.
Ignoscite </p></section><notes></notes></section>