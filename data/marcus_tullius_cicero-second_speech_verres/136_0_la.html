<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
nonam praesto est; Sthenium citari iubet. Quem posteaquam videt non adesse, dolore ardere atque iracundia furere coepit; Venerios domum Sthenii mittere, equis circum agros eius villasque dimittere. Itaque dum exspectat quidnam sibi certi afferatur, ante horam tertiam noctis de foro non discedit. Postridie mane descendit; Agathinum ad sese vocat, iubet eum de litteris publicis in absentem Sthenium dicere. Erat eius modi causa ut ille ne sine adversario quidem apud inimicum iudicem reperire posset
<span class="br"></span><span class="lineNumber">93</span><span class="br"></span>quid diceret; itaque tantum verbo posuit Sacerdote praetore Sthenium litteras publicas corrupisse. Vix ille hoc dixerat cum iste pronuntiat <span class="sc">sthenium litteras publicas corrupisse videri</span>; et haec praeterea addidit homo Venerius, novo modo, nullo exemplo, <span class="sc">ob eam rem hs d. veneri erycinae de sthenii bonis se exacturum</span>; bonaque eius statim coepit vendere; et vendidisset, si tantulum morae fuisset quo minus
<span class="br"></span><span class="lineNumber">94</span><span class="br"></span>ei pecunia illa numeraretur. Ea posteaquam numerata est, contentus hac iniquitate non fuit; palam de sella ac tribunali pronuntiat <span class="sc">si quis absentem
sthenium rei capitalis reum facere vellet, sese
eius nomen recepturum;</span> et simul ut ad causam accederet nomenque deferret Agathinum, novum affinem atque hospitem, coepit hortari. Tum ille </p></section><notes></notes></section>