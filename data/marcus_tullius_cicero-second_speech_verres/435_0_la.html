<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">18</span><span class="br"></span>VIII Videte constantiam praetoris, et eius
praetoris qui in his rebus non ita defendatur ut mediocris praetor, sed ita
laudetur ut optimus imperator. Cum servorum bellum metueretur, quo supplicio
dominos indemnatos afficiebat, hoc servos damnatos liberabat; Apollonium,
hominem locupletissimum, qui, si fugitivi bellum in Sicilia facerent,
amplissimas fortunas amitteret, belli fugitivorum nomine indicta causa in vincla
coniecit; servos, quos ipse de consilii sententia belli faciendi causa
consensisse iudicavit, eos sine consilii sententia sua sponte omni supplicio
liberavit. <span class="br"></span><span class="lineNumber">19</span><span class="br"></span> Quid? si aliquid ab Apollonio
commissum est quam ob rem in eum iure animadverteretur, tamenne hanc rem sic
agemus ut crimini aut invidiae reo putemus esse oportere si quo de homine
severius iudicaverit? Non agam tam acerbe, non utar ista accusatoria
consuetudine, si quid est factum clementer, ut dissolute factum criminer, si
quid vindicatum est severe, ut ex eo crudelitatis invidiam colligam. Non agam
ista ratione; tua sequar iudicia, tuam defendam auctoritatem, quoad tu voles:
simul ac tute coeperis tua iudicia rescindere, mihi suscensere desinito; meo
iure enim contendam eum qui suo iudicio damnatus sit iuratorum iudicum
sententiis damnari oportere.</p>
</section><notes></notes></section>