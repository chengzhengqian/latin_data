<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Quae Romae magna cum infamia pretio accepto edixeras, ea sola te, ne gratis in provincia male audires, ex edicto Siciliensi sustulisse video.</p>
<p><span class="br"></span><span class="lineNumber">119</span><span class="br"></span>Et cum edictum totum eorum arbitratu. quam diu fuit designatus, componeret qui ab isto ius ad utilitatem suam nundinarentur, tum vero in magistratu
contra illud ipsum edictum suum sine ulla religione decernebat. Itaque L. Piso multos codices implevit earum rerum in quibus ita intercessit, quod iste aliter atque ut edixerat decrevisset. Quod vos oblitos esse non arbitror, quae multitudo, qui ordo ad Pisonis sellam isto praetore solitus sit convenire; quem iste collegam nisi habuisset, lapidibus coopertus esset in foro. Sed eo leviores istius iniuriae videbantur
quod erat in aequitate prudentiaque Pisonis paratissimum perfugium, quo sine labore, sine molestia, sine impensa, etiam sine patrono homines
<span class="br"></span><span class="lineNumber">120</span><span class="br"></span>uterentur. Nam, quaeso, redite in memoriam. iudices, quae libido istius in iure dicendo fuerit, quae varietas decretorum, quae nundinatio, quam inanes domus eorum omnium qui de iure civili consuli solent, quam plena atque referta Chelidonis; a qua muliere cum erat ad eum ventum et in aurem eius insusurratum,
alias revocabat eos inter quos iam decreverat,


</p></section><notes></notes></section>