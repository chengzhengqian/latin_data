<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

institueret: heres erat filia. Faciebant omnia cum pupilla, legis aequitas, voluntas patris, edicta praetorum,
consuetudo iuris eius quod erat tum cum
<span class="br"></span><span class="lineNumber">105</span><span class="br"></span>Asellus est mortuus. Iste praetor designatus (utrum admonitus, an temptatus, an, qua est ipse sagacitate in his rebus, sine duce ullo, sine indice, pervenerit ad hanc improbitatem, nescio: vos tantum hominis audaciam amentiamque cognoscite) appellat heredem
L. Annium, qui erat institutus secundum filiam (non enim mihi persuadetur istum ab illo prius appellatum);
dicit se posse ei condonare edicto hereditatem;
docet hominem quid possit fieri. Illi bona res, huic vendibilis videbatur. Iste, tametsi singulari est audacia, tamen ad pupillae matrem summittebat; malebat pecuniam accipere ne quid novi ediceret, quam ut hoc edictum tam improbum et tam inhumanum
<span class="br"></span><span class="lineNumber">106</span><span class="br"></span>interponeret. Tutores pecuniam praetori si pupillae nomine dedissent, grandem praesertim, quem ad modum in rationem inducerent, quem ad modum sine periculo suo dare possent, non videbant; simul et istum fore tam improbum non arbitrabantur: saepe appellati pernegaverunt. Iste ad arbitrium eius cui condonarat hereditatem ereptam a liberis quam aequum edictum scripserit, quaeso, cognoscite.
<span class="sc">cum intellegam legem voconiam</span> . . . Quis umquam
crederet mulierum adversarium Verrem futurum? an ideo aliquid contra mulieres fecit ne totum edictum ad
</p></section><notes></notes></section>