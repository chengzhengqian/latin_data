<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

infames tuis stupris flagitiisque fecisti. At publice commodasti. Non sine magno
quidem rei publicae provinciaeque Siciliae detrimento. Tritici modium <span class="sc">l͞x͞</span> empta populo Romano dare debebant
et solebant; abs te solo remissum est. Res publica detrimentum fecit quod per te
imperii ius in una civitate imminutum est; Siculi, quod ipsum non de summa
frumenti detractum est, sed translatum in Centuripinos et Halaesinos, immunes
populos, et hoc plus impositum quam ferre possent.</p>
<p><span class="br"></span><span class="lineNumber">21</span><span class="br"></span>Navem imperare ex foedere debuisti, remisisti in
triennium; militem nullum umquam poposcisti per tot annos. Fecisti item ut
praedones solent; qui cum hostes communes sint omnium, tamen aliquos sibi
instituunt amicos, quibus non modo parcant verum etiam praeda quos augeant, et
eos maxime qui habent oppidum opportuno loco, quo saepe adeundum sit navibus,
non numquam etiam necessario.</p>
<p>X. Phaselis illa quam cepit P. Servilius non
fuerat urbs antea Cilicum atque praedonum; Lycii illam, Graeci homines,
incolebant. Sed quod erat eius modi loco, atque ita proiecta in altum, ut et
exeuntes e Cilicia praedones saepe ad eam necessario devenirent, et, cum se ex
hisce locis reciperent, eodem deferrentur,



</p></section><notes></notes></section>