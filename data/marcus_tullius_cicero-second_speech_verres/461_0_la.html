<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 cuidam amico suo Romam muneri misit. Nox
illa tota in exinaniunda nave consumitur. Archipiratam ipsum videt nemo, de quo
supplicium sumi oportuit. Hodie omnes sic habent (quid eius sit vos coniectura
assequi debetis), istum clam a piratis ob hunc archipiratam pecuniam
accepisse.</p>
<p><span class="br"></span><span class="lineNumber">65</span><span class="br"></span>XXVI. “Coniectura est.”
Iudex esse bonus nemo potest qui suspicione certa non movetur. Hominem nostis,
consuetudinem omnium tenetis—qui ducem praedonum aut hostium ceperit,
quam libenter eum palam ante oculos omnium esse patiatur. Hominem in tanto
conventu Syracusis vidi neminem, iudices, qui archipiratam captum sese vidisse
diceret, cum omnes, ut mos est, ut solet fieri, concurrerent, quaererent, videre
cuperent. Quid accidit cur tanto opere iste homo occultaretur ut eum ne casu
quidem quisquam aspicere posset? Homines maritimi Syracusis, qui saepe istius
ducis nomen audissent, saepe timuissent, cum eius cruciatu atque supplicio
pascere oculos animumque exsaturare vellent, potestas aspiciendi <span class="br"></span><span class="lineNumber">66</span><span class="br"></span> nemini facta est. Unus plures praedonum duces vivos
cepit P. Servilius quam omnes antea. Ecquando igitur isto fructu quisquam
caruit, ut videre piratam captum non liceret? At contra, quacumque iter fecit,
hoc iucundissimum spectaculum omnibus vinctorum captorumque hostium praebebat,
itaque ei concursus fiebant undique ut non modo ex iis oppidis qua ducebantur
sed etiam ex finitimis visendi causa </p></section><notes></notes></section>