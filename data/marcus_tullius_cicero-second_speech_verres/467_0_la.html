<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 cum imperio fuisti. Quam ob causam, quo
exemplo, cur tam diu? cur, inquam, civibus Romanis quos piratae ceperant securi
statim percussis ipsis piratis <span class="br"></span><span class="lineNumber">76</span><span class="br"></span> lucis usuram tam
diuturnam dedisti? Verum esto, sit tibi illud liberum omne tempus quoad cum
imperio fuisti; etiamne privatus, etiamne reus, etiamne paene damnatus hostium
duces privata in domo retinuisti? Unum, alterum mensem, prope annum denique domi
tuae piratae a quo tempore capti sunt, quoad per me licitum est, fuerunt, hoc
est quoad per M’. Glabrionem licitum est, qui postulante me produci
atque in carcerem condi imperavit.</p>
<p>XXX. Quod est huiusce rei ius, quae
consuetudo, quod exemplum? Hostem acerrimum atque infestissimum populi Romani,
seu potius communem hostem gentium nationumque omnium, quisquam omnium mortalium
privatus intra moenia <span class="br"></span><span class="lineNumber">77</span><span class="br"></span> domi suae retinere
poterit? Quid? si pridie quam a me tu coactus es confiteri civibus Romanis
securi percussis praedonum ducem vivere, habitare apud te, si, inquam, pridie
domo tua profugisset, si aliquam manum contra rem publicam facere potuisset,
quid diceres? “Apud me habitavit, mecum fuit; ego illum ad iudicium
meum, quo facilius crimen inimicorum diluere possem, vivum atque incolumem
reservavi.” Itane vero? tu tua pericula communi periculo defendes? tu
supplicia quae debentur hostibus </p></section><notes></notes></section>