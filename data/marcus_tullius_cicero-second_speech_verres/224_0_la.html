<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

nisi mulieri et decumano patebat alii nemini. Ibi cum pugnis et calcibus concisus
esset, qui <span class="sc">dcc</span> medimnis decidere noluisset, mille
promisit.</p>
<p>Eubulidas est Grospus Centuripinus, homo cum virtute et nobilitate domi suae, tum
etiam pecunia princeps. Huic homini, iudices, honestissimae civitatis
honestissimo non modo frumenti scitote, sed etiam vitae et sanguinis tantum
relictum esse quantum Apronii libido tulit; nam vi, malo, plagis adductus est ut
frumenti daret non quantum deberet sed quantum cogeretur.</p>
<p><span class="br"></span><span class="lineNumber">57</span><span class="br"></span>Sostratus et Numenius et Nymphodorus eiusdem
civitatis cum ex agris tres fratres consortes profugissent, quod iis plus
frumenti imperabatur quam quantum exararant, hominibus coactis in eorum
arationes Apronius venit, omne instrumentum diripuit, familiam abduxit, pecus
abegit. Postea cum ad eum Nymphodorus venisset Aetnam et oraret ut sibi sua
restituerentur, hominem corripi ac suspendi iussit in oleastro quodam, quae est
arbor, iudices, Aetnae in foro. Tam diu pependit in arbore socius amicusque
populi Romani in sociorum urbe ac foro, colonus aratorque vester, quam diu
voluntas Apronii tulit.</p>
<p><span class="br"></span><span class="lineNumber">58</span><span class="br"></span>Genera iam dudum innumerabilium iniuriarum,
iudices, singulis nominibus profero, infinitam multitudinem iniuriarum
praetermitto. Vos ante oculos animosque </p></section><notes></notes></section>