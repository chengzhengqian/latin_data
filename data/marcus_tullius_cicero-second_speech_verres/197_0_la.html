<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">ut prorsus nihil acquirere velimus, ut dignitatem
nostram populique Romani beneficia non copiis sed virtute tueamur, istum rebus
omnibus undique ereptis impune eludentem circumfluere atque abundare? huius
argento dominia vestra, huius signis et tabulis forum comitiumque ornari,
praesertim cum vos vestro Marte his rebus omnibus abundetis? Verrem esse qui
vestras villas suis manubiis ornet? Verrem esse qui cum L. Mummio certet, ut
plures hic sociorum urbes quam ille hostium spoliasse videatur, plures hic
villas ornamentis fanorum quam ille fana spoliis hostium ornasse? Et is erit ob
eam rem vobis carior ut ceteri libentius suo periculo vestris cupiditatibus
serviant?</p>
<p><span class="br"></span><span class="lineNumber">10</span><span class="br"></span>V. Verum haec et dicentur alio loco et dicta
sunt; nunc proficiscemur ad reliqua, si pauca ante fuerimus a vobis, iudices,
deprecati. Superiore omni oratione perattentos vestros animos habuimus. Id fuit
nobis gratum admodum; sed multo erit gratius si reliqua voletis attendere,
propterea quod in iis omnibus quae antea dicta sunt erat quaedam ex ipsa
varietate ac novitate rerum et criminum delectatio, nunc tractare causam
instituimus frumentariam, quae magnitudine iniuriae et re criminibus ceteris
antecellet, iucunditatis </p></section><notes></notes></section>