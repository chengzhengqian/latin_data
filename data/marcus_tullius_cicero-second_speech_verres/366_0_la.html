<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

facere anulum omnibus praesentibus. Nimium fortasse dicet aliquis hunc
diligentem; hactenus reprehendet, si qui volet, nihil amplius. Verum fuit ei
concedendum; filius enim L. Pisonis erat, eius qui <span class="br"></span><span class="lineNumber">57</span><span class="br"></span> primus de pecuniis repetundis legem tulit. Ridiculum est me nunc de Verre
dicere, cum de Pisone Frugi dixerim; verum tamen quantum intersit videte. Iste
cum aliquot abacorum faceret vasa aurea, non laboravit quid non modo in Sicilia,
verum etiam Romae in iudicio audiret; ille in auri semuncia totam Hispaniam
scire voluit unde praetori anulus fieret. Nimirum ut hic nomen suum comprobavit,
sic ille cognomen.</p>
<p>XXVI. Nullo modo possum omnia istius facta aut memoria consequi aut oratione
complecti; genera ipsa cupio breviter attingere, ut hic modo me commonuit
Pisonis anulus, quod totum effluxerat. Quam multis istum putatis hominibus
honestis de digitis anulos abstulisse? Numquam dubitavit, quotienscumque
alicuius aut gemma aut anulo delectatus est. Incredibile dicam, sed ita clarum
ut ipsum negaturum <span class="br"></span><span class="lineNumber">58</span><span class="br"></span> non arbitrer. Cum Valentio,
eius interpreti, epistula Agrigento allata esset, casu signum iste animum
advertit in cretula. Placuit ei; quaesivit unde esset epistula; respondit
Agrigento. Iste litteras ad quos solebat misit, ut is anulus ad se primo quoque
tempore afferretur. Ita litteris istius patri </p></section><notes></notes></section>