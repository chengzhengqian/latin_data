<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">154</span><span class="br"></span>LXVI. Venio nunc ad epistulam Timarchidi,
liberti istius et accensi; de qua cum dixero, totum hoc crimen decumanum
peroraro. Haec epistula est, iudices, quam nos Syracusis in aedibus Apronii cum
litteras conquireremus invenimus. Missa est, ut ipsa significat, ex itinere, cum
Verres iam de provincia decessisset, Timarchidi manu scripta. Recita. <span class="sc">Epistula</span>
<span class="sc">Timarchidi</span>. <span class="sc">Timarchides<a class="footnoteLink" href="#note_LCL293_188_1" id="target_note_LCL293_188_1"><sup>1</sup></a></span>
<span class="sc">Verris accensus</span>
<span class="sc">Apronio<a class="footnoteLink" href="#note_LCL293_188_1" id="target_note_LCL293_188_1"><sup>1</sup></a> salutem dicit</span>. Iam hoc quidem non
reprehendo, quod ascribit “accensus.” Cur enim sibi hoc
scribae soli assumant: “L. Papirius
scriba?” volo ego hoc esse commune accensorum, lictorum,
viatorum. <span class="sc">Fac diligentiam adhibeas, quod ad praetoris
existimationem attinet</span>. Commendat Apronio verrem, et hortatur ut
inimicis eius resistat. Bono praesidio munitur existimatio tua, siquidem in
Apronii constituitur diligentia atque auctoritate. <span class="sc">Habes
<span class="br"></span><span class="lineNumber">155</span><span class="br"></span> virtutem, eloquentiam</span>. Quam
copiose laudatur Apronius a Timarchide, quam magnifice! Cui ego illum non putem
placere oportere qui tanto opere Timarchidi probatus sit? <span class="sc">Habes
sumptum undefacias</span>. Necesse est, si quid redundarit de vestro
frumentario quaestu, ad illum potissimum per quem agebatis defluxisse. <span class="sc">Scribas, apparitores recentes arripe; cum</span>
<span class="sc">L. Volteio, qui plurimum potest, caede, concide</span>. Videte quam
valde malitiae suae confidat Timarchides, qui etiam Apronio improbitatis

</p></section><notes><section class="footnotes"><ul><li class="note" id="note_LCL293_188_1"><a class="footnoteCrossrefLink" href="#target_note_LCL293_188_1" title="Click to highlight in text"><sup class="lineRef">1</sup><span class="italic">These two names do not occur in the <span class="sc">mss</span></span>.</a></li><script type="text/javascript">document.getElementById('note_LCL293_188_1').style.display = "none";</script></ul></section></notes></section>