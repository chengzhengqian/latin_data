<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Milesios navem poposcit quae eum praesidii causa Myndum prosequeretur. Illi statim myoparonem egregium de sua classe ornatum atque armatum dederunt; hoc praesidio Myndum profectus est. Nam quid a Milesiis lanae publice abstulerit, item de sumptu in adventum, de contumeliis et iniuriis in magistratum Milesium, tametsi dici cum vere tum graviter et vehementer potest, tamen dicere praetermittam,
eaque omnia testibus integra reservabo: illud,
quod neque taceri ullo modo neque dici pro
<span class="br"></span><span class="lineNumber">87</span><span class="br"></span>dignitate potest, cognoscite. Milites remigesque Miletum Myndo pedibus reverti iubet: ipse myoparonem
pulcherrimum, de decem Milesiorum navibus
electum, L. Magio et L. Fannio, qui Myndi habitabant, vendidit. Hi sunt homines quos nuper senatus in hostium numero habendos censuit; hoc illi navigio ad omnes populi Romani hostes, usque ab Dianio ad Sinopen navigaverunt.</p>
<p>O di immortales, incredibilem avaritiam singularemque
audaciam! Navem tu de classe populi Romani, quam tibi Milesia civitas ut te prosequeretur dedisset, ausus es vendere? Si te magnitudo maleficii, si te hominum existimatio non movebat, ne illud quidem cogitabas, huius improbissimi furti, sive adeo nefariae praedae, tam illustrem ac tam nobilem civitatem
<span class="br"></span><span class="lineNumber">88</span><span class="br"></span>testem futuram? An quia tum Cn. Dolabella in

 
</p></section><notes></notes></section>