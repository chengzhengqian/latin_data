<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
denique si videor hic, id
quod ego non quaesivi, de uno isto voluisse crescere, isto absoluto, quod sine
multorum scelere fieri non potest, de multis mihi crescere licebit.</p>
<p>LXVIII. Sed mehercule vestra reique publicae causa, iudices, nolo in hoc delecto
consilio tantum flagitii esse commissum, nolo eos iudices quos ego probarim
atque delegerim, sic in hac urbe notatos isto absoluto ambulare ut non cera sed
caeno obliti <span class="br"></span><span class="lineNumber">174</span><span class="br"></span> esse videantur. Quam ob rem te
quoque, Hortensi, si qui monendi locus ex hoc loco est, moneo, videas etiam
atque etiam et consideres quid agas, quo progrediare, quem hominem et qua
ratione defendas. Neque de illo tibi quicquam praefinio quo minus ingenio mecum
atque omni dicendi facultate contendas; cetera si qua putas te occultius extra
iudicium quae ad iudicium pertineant facere posse, si quid artificio, consilio,
potentia, gratia, copiis istius moliri cogitas, magno opere censeo desistas, et
illa quae temptata iam et coepta sunt ab isto, a me autem pervestigata et
cognita, moneo ut exstinguas et longius progredi ne sinas. Magno tuo periculo
peccabitur in 


</p></section><notes></notes></section>