<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">recusabat. “Quid? ut uno ictu securis afferam mortem filio tuo,
quid dabis? ne diu crucietur, ne saepius feriatur, ne cum sensu doloris aliquo
spiritus auferatur?” Etiam ob hanc causam pecunia lictori <span class="br"></span><span class="lineNumber">119</span><span class="br"></span> dabatur. O magnum atque intolerandum dolorem! o gravem
acerbamque fortunam! Non vitam liberum sed mortis celeritatem pretio redimere
cogebantur parentes. Atque ipsi etiam adulescentes cum Sextio suo de plaga et de
uno illo ictu loquebantur, idque postremum parentes suos liberi orabant, ut
levandi cruciatus sui causa lictori pecunia daretur.</p>
<p>Multi et graves dolores inventi parentibus et propinquis, multi; verum tamen mors
sit extremum. Non erit. Estne aliquid ultra quo crudelitas progredi possit?
Reperietur; nam illorum, cum erunt securi percussi ac necati, corpora feris
obicientur. Hoc si luctuosum est parentibus, redimant pretio sepeliendi
<span class="br"></span><span class="lineNumber">120</span><span class="br"></span> potestatem. Onasum Segestanum, hominem
nobilem, dicere audistis se ob sepulturam Heraclii nauarchi pecuniam Timarchidi
numerasse: ne hoc possis dicere, “Patres enim veniunt amissis filiis
irati,” vir primarius, homo nobilissimus, dicit, neque de filio
dicit. Iam hoc quis tum fuit Syracusis quin audierit, quin sciat, has Timarchidi
pactiones sepulturae cum vivis etiam illis esse factas? Non palam cum Timarchide
loquebantur, non omnes omnium propinqui adhibebantur, non palam vivorum funera
locabantur? 

</p></section><notes></notes></section>