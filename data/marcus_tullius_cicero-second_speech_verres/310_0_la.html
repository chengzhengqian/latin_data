<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 iuris est, frumentum Hennenses
admetiantur vel Phintiam vel Halaesam vel Catinam, loca inter se maxime diversa:
eodem die quo iusseris deportabunt. Tametsi ne vectura quidem est opus. Nam
totus quaestus hic, iudices, aestimationis ex annonae natus est varietate. Hoc
enim magistratus in provincia assequi potest, ut ibi accipiat ubi est
carissimum. Ideo valet ista ratio aestimationis in Asia, valet in Hispania,
valet in iis provinciis in quibus unum pretium frumento esse non solet; in
Sicilia vero quid cuiusquam intererat quo loco daret? neque enim portandum erat,
et quo quisque vehere iussus esset, ibi tantidem frumentum emeret quanti domi
<span class="br"></span><span class="lineNumber">193</span><span class="br"></span> vendidisset. Quam ob rem si vis, Hortensi,
docere aliquid ab isto simile in aestimatione atque a ceteris esse factum,
doceas oportebit aliquo in loco Siciliae praetore Verre ternis denariis tritici
modium fuisse.</p>
<p>LXXXIV. Vide quam tibi defensionem patefecerim, quam iniquam in socios, quam
remotam ab utilitate rei publicae, quam seiunctam a voluntate ac sententia
legis. Tu, cum tibi ego frumentum in meis agris atque in mea civitate, denique
in iis locis in quibus es, versaris, rem geris, provinciam administras, paratus
sim dare, angulum mihi aliquem eligas provinciae reconditum ac derelictum?
iubeas ibi me </p></section><notes></notes></section>