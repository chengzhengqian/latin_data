<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent"> eo pudore qui in magistratuum conviviis
versari solet, sed cum maximo clamore atque convicio; non numquam etiam res ad
pugnam atque ad manus vocabatur. Iste enim praetor severus ac diligens, qui
populi Romani legibus numquam paruisset, illis legibus quae in poculis
ponebantur diligenter obtemperabat. Itaque erant exitus eius modi ut alius inter
manus e convivio tamquam e proelio auferretur, alius tamquam occisus
relinqueretur, plerique ut fusi sine mente ac sine ullo sensu iacerent, ut
quivis, cum aspexisset, non se praetoris convivium, sed Cannensem pugnam
nequitiae videre arbitraretur.</p>
<p><span class="br"></span><span class="lineNumber">29</span><span class="br"></span>XII. Cum vero aestas summa esse coeperat, quod
tempus omnes Siciliae semper praetores in itineribus consumere consuerunt,
propterea quod tum putant obeundam esse maxime provinciam, cum in areis frumenta
sunt, quod et familiae congregantur et magnitudo servitii perspicitur et labor
operis maxime offendit, frumenti copia commonet, tempus anni non impedit: tum,
inquam, cum concursant ceteri praetores, iste novo quodam genere imperator
pulcherrimo Syracusarum loco stativa sibi castra faciebat. <span class="br"></span><span class="lineNumber">30</span><span class="br"></span> Nam in ipso aditu atque ore portus, ubi primum ex alto
sinus ab litore ad urbem inflectitur, tabernacula carbaseis intenta velis
collocabat. Huc ex illa domo praetoria, quae regis Hieronis fuit, sic emigrabat
ut eum per illos dies nemo extra illum locum videre


</p></section><notes></notes></section>