<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">amisisses, tum bona tua repetere ac persequi lite <span class="br"></span><span class="lineNumber">33</span><span class="br"></span> atque iudicio. Cum vero verbo iudicium sit in edicto, re quidem
vera tuorum comitum, hominum nequissimorum, collusio cum decumanis, sociis tuis
atque adeo procuratoribus, tamen audes ullius mentionem iudicii facere?
praesertim cum id non modo oratione mea sed etiam re ipsa refellatur, quod in
tantis incommodis aratorum iniuriisque decumanorum nullum ex isto praeclaro
edicto non modo factum sed ne postulatum quidem iudicium invenitur.</p>
<p><span class="br"></span><span class="lineNumber">34</span><span class="br"></span>Erit tamen in aratores lenior quam videtur. Nam
qui in decumanos octupli iudicium se daturum edixit, idem habuit in edicto se in
aratorem in quadruplum daturum. Quis hunc audet dicere aratoribus infestum aut
inimicum fuisse? quanto lenior est quam in publicanum! Edixit ut, quod decumanus
edidisset sibi dari oportere, id ab aratore magistratus Siculus exigeret. Quid
reliqui est iudicii quod in aratorem dari possit? “Non malum
est,” inquit, “esse istam formidinem, ut, cum exactum sit
ab aratore, tamen ne se commoveat reliquus metus iudicii sit.” Si
iudicio vis a me exigere, remove Siculum magistratum; si hanc vim adhibes, quid
opus est iudicio?</p>
</section><notes></notes></section>