<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

esset. Homo, id quod erat facillimum, primo vetat sortiri, iubet extra sortem Theomnastum renuntiari. Negant id Syracusani per religiones sacrorum ullo modo fieri posse; fas denique negant esse. Iubet iste sibi legem recitari. Recitatur: in qua scriptum erat, ut, quot essent renuntiati, tot in hydriam sortes conicerentur; cuium nomen exisset, ut is haberet id sacerdotium. Iste homo ingeniosus et peracutus “Optime” inquit, “nempe, scriptum ita est, <span class="italic">quot renuntiati erunt</span>. Quot ergo” inquit “sunt renuntiati?” Respondent “Tres.” “Numquid igitur oportet nisi tres sortes conici, unam educi?” “Nihil.” Conici iubet tres in quibus omnibus scriptum esset nomen Theomnasti. Fit clamor maximus, cum id universis indignum ac nefarium videretur. Ita Iovis illud sacerdotium amplissimum per hanc rationem Theomnasto datur.</p>
<p><span class="br"></span><span class="lineNumber">128</span><span class="br"></span>LII. Cephaloedi mensis est certus, quo mense sacerdotem maximum creari oporteat. Erat eius honoris cupidus Artemo quidam, Climachias cognomine, homo sane locuples et domi nobilis; sed is fieri nullo modo poterat si Herodotus quidam adesset; ei locus ille atque honos in illum annum ita deberi putabatur ut ne Climachias quidem contra diceret. Res ad istum defertur, et istius more deciditur—toreumata sane nota ac pretiosa auferuntur. Herodotus
</p></section><notes></notes></section>