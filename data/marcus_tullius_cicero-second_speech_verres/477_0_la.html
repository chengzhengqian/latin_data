<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 capiunt, totum forum atque Insulam, quae
est urbis magna pars, complent.</p>
<p>Unam illam noctem solam praedones ad Helorum commorati, cum fumantes etiam
nostras naves reliquissent, accedere incipiunt Syracusas; qui videlicet saepe
audissent nihil esse pulchrius quam Syracusarum moenia ac portus, statuerant se,
si ea Verre praetore non vidissent, numquam esse visuros.</p>
<p><span class="br"></span><span class="lineNumber">96</span><span class="br"></span> XXXVII. Ac primo ad illa aestiva praetoris accedunt, ipsam illam ad
partem litoris ubi iste per eos dies tabernaculis positis castra luxuriae
collocarat. Quem posteaquam inanem locum offenderunt et praetorem commosse ex eo
loco castra senserunt, statim sine ullo metu in ipsum portum penetrare
coeperunt. Cum in portum dico, iudices—explanandum est enim
diligentius eorum causa qui locum ignorant—in urbem dico atque in
urbis intimam partem venisse piratas; non enim portu illud oppidum clauditur,
sed urbe portus ipse cingitur et continetur, ut non adluantur mari moenia
extrema, sed ipse influat in urbis sinum <span class="br"></span><span class="lineNumber">97</span><span class="br"></span> portus.
Hic te praetore Heracleo pirata cum quattuor myoparonibus parvis ad arbitrium
suum navigavit. Pro di immortales! piraticus myoparo, cum imperii populi Romani
nomen ac fasces essent Syracusis, usque ad forum Syracusanorum et ad omnes
crepidines urbis accessit, quo neque Carthaginiensium </p></section><notes></notes></section>