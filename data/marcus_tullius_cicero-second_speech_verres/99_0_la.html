<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

hereditas ab his Veneris nomine petita est. Causam Verres cognoscit; pecuniam per Volcatium accipit, fere ad HS <span class="sc">cccc.</span> milia, ab duobus fratribus—multorum testimonia audistis antea. Vicerunt Agyrinenses fratres ita ut egentes inanesque discederent.</p>
<p><span class="br"></span><span class="lineNumber">26</span><span class="br"></span>X. At enim ad Verrem pecunia ista non pervenit. Quae est ista defensio? utrum asseveratur in hoc an temptatur? mihi enim res nova est. Verres calumniatorem apponebat, Verres adesse iubebat, Verres cognoscebat, Verres iudicabat, pecuniae maximae
dabantur, qui dabant causas obtinebant. Tu mihi ita defendas: “Non est ista Verri numerata pecunia”? Adiuvo te; mei quoque testes idem dicunt; Volcatio dicunt sese dedisse. Quae vis erat in Volcatio tanta ut HS <span class="sc">cccc.</span> milia duobus hominibus auferret? Ecquis Volcatio, si sua sponte venisset, unam libellam dedisset? Veniat nunc, experiatur tecto recipiet nemo. At ego amplius dico. HS quadringentiens cepisse te arguo contra leges, nego tibi ipsi ullum nummum esse numeratum; sed cum ob tua decreta, ob edicta, ob imperata, ob iudicia pecuniae dabantur, non erat quaerendum cuius manu
<span class="br"></span><span class="lineNumber">27</span><span class="br"></span>numerarentur, sed cuius iniuria cogerentur. Comites illi tui delecti manus erant tuae; praefecti, scribae, accensi, medici, haruspices, praecones manus erant tuae; ut quisque te maxime cognatione, affinitate,
</p></section><notes></notes></section>