<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Quis porro erit quin malit decumanis tuis dare quod poposcerint quam ab asseculis
tuis quadruplo condemnari?</p>
<p><span class="br"></span><span class="lineNumber">35</span><span class="br"></span>XIV. Illa vero praeclara est clausula edicti,
quod omnium controversiarum quae essent inter aratorem et decumanum, si uter
velit, edicit se recuperatores daturum. Primum quae potest esse controversia,
cum is qui petere debet aufert, et cum is non quantum debetur sed quantum
commodum est aufert, ille autem unde ablatum est iudicio suum recuperare nullo
modo potest? Deinde in hoc homo luteus etiam callidus ac veterator esse vult,
quod ita scribit, <span class="sc">Si uter volet, recuperatores dabo</span>. Quam
lepide se furari putat! Utrique facit potestatem, sed utrum ita scripserit,
“si uter volet,” an “si decumanus
volet,” nihil interest; arator enim tuos istos recuperatores numquam
volet.</p>
<p><span class="br"></span><span class="lineNumber">36</span><span class="br"></span>Quid? illa cuius modi sunt quae ex tempore ab
Apronio admonitus edixit? Q. Septicio, honestissimo equite Romano, resistente
Apronio et affirmante se plus decuma non daturum, exoritur peculiare edictum
repentinum, ne quis frumentum de area tolleret ante quam cum decumano pactus
esset. Ferebat hanc quoque iniquitatem Septicius et imbri frumentum corrumpi in
area patiebatur, cum illud edictum repente uberrimum et quaestuosissimum </p></section><notes></notes></section>