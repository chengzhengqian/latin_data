<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
redimeret cuia res esset, ne pupillo
tutores propinquique consulerent quo minus fortunis omnibus everteretur; exiguam
diem praefinire operi, qua ceteros ab negotio excluderes, ipse in tuo redemptore
nullam <span class="br"></span><span class="lineNumber">17</span><span class="br"></span> certam diem observares. Quam ob rem novam
legem te in decumis statuisse non miror, hominem in edictis praetoriis, in
censoriis legibus tam prudentem, tam exercitatum; non, inquam, miror te aliquid
excogitasse; sed quod tua sponte iniussu populi sine senatus auctoritate iura
provinciae Siciliae mutaveris, id reprehendo, id accuso.</p>
<p><span class="br"></span><span class="lineNumber">18</span><span class="br"></span>L. Octavio et C. Cottae consulibus senatus
permisit ut vini et olei decumas et frugum minutarum, quas ante quaestores in
Sicilia vendere consuessent, Romae venderent, legemque his rebus quam ipsis
videretur dicerent. Cum locatio fieret, publicani postularunt quasdem res ut ad
legem adderent neque tamen a ceteris censoriis legibus recederent. Contra dixit
is qui casu tum Romae fuit, tuus hospes, Verres, hospes, inquam, et familiaris
tuus, Sthenius hic Thermitanus. Consules causam cognorunt; cum viros primarios
atque amplissimos civitatis multos in consilium advocassent, de consilii
sententia pronuntiarunt se lege</p>
</section><notes></notes></section>