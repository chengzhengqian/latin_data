<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

sociorum atque amicorum diripienda ac vexanda <span class="br"></span><span class="lineNumber">57</span><span class="br"></span>curasti. Tu quae ex fanis religiosissimis per scelus et latrocinium abstulisti, ea nos videre nisi in tuis amicorumque tuorum tectis non possumus: P. Servilius, quae signa atque ornamenta ex urbe hostium, vi et virtute capta, belli lege atque imperatorio
iure sustulit, ea populo Romano apportavit, per triumphum vexit, in tabulas publicas ad aerarium perscribenda curavit. Cognoscite ex litteris publicis hominis amplissimi diligentiam. Recita. <span class="sc">rationes relatae p. servilii</span>. Non solum numerum signorum sed etiam unius cuiusque magnitudinem, figuram, statum litteris definiri vides. Certe maior est virtutis victoriaeque iucunditas quam ista voluptas quae percipitur ex libidine et cupiditate. Multo diligentius
habere dico Servilium praedam populi Romani quam te tua furta notata atque perscripta.</p>
<p><span class="br"></span><span class="lineNumber">58</span><span class="br"></span>XXII. Dices tua quoque signa et tabulas pictas ornamento urbi foroque populi Romani fuisse. Memini;
vidi simul cum populo Romano forum comitiumque
adornatum, ad speciem magnifico ornatu, ad sensum cogitationemque acerbo et lugubri; vidi collucere omnia furtis tuis, praeda provinciarum, spoliis sociorum atque amicorum. Quo quidem tempore, iudices, iste spem maximam reliquorum quoque peccatorum nactus est; vidit enim eos qui
</p></section><notes></notes></section>