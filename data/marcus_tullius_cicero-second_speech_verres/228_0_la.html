<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

nescit; nemo tuorum amicorum, nemo abs te productus, nemo abs te interrogatus
nunc se primum diceret audire. M. Lollius, eius filius, adulescens lectissimus,
praesto est; huius verba audietis. Nam Q. Lollius, eiusdem filius, qui Calidium
accusavit, adulescens et bonus et fortis et in primis disertus, cum his
contumeliis iniuriisque commotus in Siciliam esset profectus, in itinere occisus
est. Cuius mortis causam fugitivi sustinent, re quidem vera nemo in Sicilia
dubitat quin eo sit occisus quod habere clausa non potuerit sua consilia de
Verre. Iste porro non dubitabat quin is, qui alium antea studio adductus
accusasset, sibi advenienti praesto esset futurus, cum esset parentis iniuriis
et domestico dolore commotus.</p>
<p><span class="br"></span><span class="lineNumber">64</span><span class="br"></span>XXVI. Iamne intellegitis, iudices, quae pestis,
quae immanitas in vestra antiquissima fidelissima proximaque provincia versata
sit? iam videtis quam ob causam Sicilia, tot hominum antea furta, rapinas,
iniquitates ignominiasque perpessa, hoc non potuerit novum ac singulare atque
incredibile genus iniuriarum contumeliarumque perferre? Iam omnes intellegunt
cur universa provincia defensorem suae salutis eum quaesiverit cuius iste fidei,
diligentiae, perseverantiae nulla ratione eripi possit. Tot iudiciis
interfuistis, tot homines nocentes et improbos accusatos



</p></section><notes></notes></section>