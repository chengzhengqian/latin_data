<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

deum atque hominum fidem implorabis, circumveniri C. Verrem quod accusator nolit tam diu quam diu liceat dicere. Quod mihi lex mea causa dedit, eo mihi non uti non licebit? Nam accusandi mihi tempus mea causa datum est, ut possem oratione mea crimina causamque explicare; hoc si non utor, non tibi iniuriam facio, sed de meo iure aliquid et commodo
detraho. “Causam enim” inquit “cognosci oportet.” Ea re quidem, quod aliter condemnari reus, quamvis sit nocens, non potest. Id igitur tu moleste tulisti, a me aliquid factum esse quo minus iste condemnari posset? Nam causa cognita multi possunt absolvi, incognita quidem condemnari nemo <span class="br"></span><span class="lineNumber">26</span><span class="br"></span>potest. Adimo enim comperendinatum? Quod habet lex in se molestissimum, bis ut causa dicatur, id aut mea causa potius est constitutum quam tua, aut nihilo tua potius quam mea. Nam si bis dicere est commodum, certe utriusque commune est; si eum qui posterius dixit opus est redargui, accusatoris causa ut bis ageretur constitutum est. Verum, ut opinor, Glaucia primus tulit ut comperendinaretur reus; antea vel iudicari primo poterat vel amplius pronuntiari. Utram igitur putas legem molliorem? opinor illam veterem, qua vel cito absolvi vel tarde


</p></section><notes></notes></section>