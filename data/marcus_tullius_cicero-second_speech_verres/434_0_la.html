<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

hoc tota Sicilia clarius, ecquid indignius, ecquid manifestius proferri potest?
Quem, ut Panhormum venit, ad se vocari et de tribunali citari iussit concursu
magno frequentiaque conventus. Homines statim loqui: “Mirabar quod
Apollonius, homo pecuniosus, tam diu ab isto maneret integer; excogitavit nescio
quid, attulit; profecto homo dives repente a Verre non sine causa
citatur.” Exspectatio summa hominum quidnam id esset, cum exanimatus
subito ipse accurrit cum adulescente filio; nam pater grandis <span class="br"></span><span class="lineNumber">17</span><span class="br"></span> natu iam diu lecto tenebatur. Nominat iste servum, quem
magistrum pecoris esse diceret; eum dicit coniurasse et familias concitasse. Is
omnino servus in familia non erat. Eum statim exhiberi iubet. Apollonius
affirmare se omnino nomine illo servum habere neminem. Iste hominem abripi a
tribunali et in carcerem conici iubet. Clamare ille, cum raperetur, nihil se
miserum fecisse, nihil commisisse, pecuniam sibi esse in nominibus, numeratam in
praesentia non habere. Haec cum maxime summa hominum frequentia testificaretur,
ut quivis intellegere posset eum, quod pecuniam non dedisset, idcirco illa tam
acerba iniuria affici—cum maxime, ut dico, hoc de pecunia clamaret,
in vincla coniectus est.</p>
</section><notes></notes></section>