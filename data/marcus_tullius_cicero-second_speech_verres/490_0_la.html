<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 Quibus omnibus rebus actis atque decisis
producuntur <span class="br"></span><span class="lineNumber">121</span><span class="br"></span> e carcere, deligantur.</p>
<p>XLVI. Quis
tam fuit illo tempore ferreus, quis tam inhumanus praeter unum te, qui non
illorum aetate, nobilitate, miseria commoveretur? ecquis fuit quin lacrimaret,
quin ita calamitatem illam putaret illorum ut fortunam tamen non alienam,
periculum autem commune arbitraretur? Feriuntur securi. Laetaris tu in omnium
gemitu et triumphas; testes avaritiae tuae gaudes esse sublatos. Errabas,
Verres, et vehementer errabas, cum te maculas furtorum et flagitiorum tuorum
sociorum innocentium sanguine eluere arbitrabare; praeceps amentia ferebare, qui
te existimares avaritiae vulnera crudelitatis remediis posse sanare. Etenim
quamquam illi sunt mortui sceleris tui testes, tamen eorum propinqui neque tibi
neque illis desunt, tamen ex ipso illo numero nauarchorum aliqui vivunt et
adsunt, quos, ut mihi videtur, ad illorum innocentium poenas fortuna <span class="br"></span><span class="lineNumber">122</span><span class="br"></span> et ad hanc causam reservavit. Adest Phylarchus
Haluntinus, qui quia cum Cleomene non fugit oppressus a praedonibus et captus
est; cui calamitas saluti fuit; qui nisi captus a piratis esset, in hunc
praedonem sociorum incidisset. Dicit is pro testimonio de missione nautarum, de
fame, de Cleomenis fuga. Adest Centuripinus Phalacrus in amplissima civitate
amplissimo loco natus; eadem dicit, nulla in re discrepat.</p>
</section><notes></notes></section>