<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
ad Helori litus pervenerat; iam sese in
terram e navi eiecerat quadrirememque fluctuantem in salo reliquerat. Reliqui
praefecti navium, cum in terram imperator exisset, cum ipsi neque repugnare
neque mari effugere ullo modo possent, appulsis ad Helorum navibus Cleomenem
persecuti sunt. Tum praedonum dux Heracleo, repente praeter spem non sua virtute
sed istius avaritia nequitiaque victor, classem pulcherrimam populi Romani in
litus expulsam et eiectam, cum primum invesperasceret, inflammari incendique
iussit.</p>
<p><span class="br"></span><span class="lineNumber">92</span><span class="br"></span>O tempus miserum atque acerbum provinciae
Siciliae! o casum illum multis innocentibus calamitosum atque funestum! o istius
nequitiam ac turpitudinem singularem! Una atque eadem nox erat qua praetor
amoris turpissimi flamma, classis populi Romani praedonum incendio conflagrabat.
Affertur nocte intempesta gravis huiusce mali nuntius Syracusas; curritur ad
praetorium, quo istum ex illo praeclaro convivio reduxerant paulo ante mulieres
cum cantu atque symphonia. Cleomenes, quamquam nox erat, tamen in publico esse
non audet; includit se domi; neque aderat uxor, quae consolari hominem
<span class="br"></span><span class="lineNumber">93</span><span class="br"></span> in malis posset. Huius autem praeclari
imperatoris ita erat severa domi disciplina ut in re tanta et tam gravi nuntio
nemo admitteretur, nemo esset qui auderet aut dormientem excitare aut
interpellare vigilantem. Iam vero re ab omnibus cognita concursabat urbe tota
maxima multitudo. Non enim, </p></section><notes></notes></section>