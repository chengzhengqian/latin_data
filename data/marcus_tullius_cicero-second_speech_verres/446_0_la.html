<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

sed cum esses renuntiatus, ut dixi, non ipsa praeconis voce excitatus es, qui te
totiens seniorum iuniorumque centuriis illo honore affici pronuntiavit, ut hoc
putares, aliquam rei publicae partem tibi creditam, annum tibi illum unum domo
carendum esse meretricis? cum tibi sorte obtigisset uti ius diceres, quantum
negotii, quid oneris haberes, numquam cogitasti? neque illud rationis habuisti,
si forte expergefacere te posses, eam provinciam, quam tueri singulari sapientia
atque integritate difficile esset, ad summam stultitiam nequitiamque venisse?
Itaque non modo a domo tua Chelidonem in praetura excludere noluisti, sed in
<span class="br"></span><span class="lineNumber">39</span><span class="br"></span> Chelidonis domum praeturam totam detulisti.
Secuta provincia est; in qua numquam tibi venit in mentem non tibi idcirco
fasces ac secures et tantam imperii vim tantamque ornamentorum omnium dignitatem
datam ut earum rerum vi et auctoritate omnia repagula pudoris officiique
perfringeres, ut omnium bona praedam tuam duceres, ut nullius res tuta, nullius
domus clausa, nullius vita saepta, nullius pudicitia munita contra tuam
cupiditatem et audaciam posset esse; in qua tu te ita gessisti ut, omnibus cum
teneare rebus, ad bellum fugitivorum confugias. Ex quo iam intellegis non modo
nullam tibi defensionem, sed </p></section><notes></notes></section>