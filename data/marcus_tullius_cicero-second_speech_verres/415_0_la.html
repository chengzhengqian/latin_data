<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quid ageremus; deinde cito venit in mentem non esse vitandum illum nobis
conventum et locum, itaque in curiam venimus.</p>
<p>LXII. Honorifice sane consurgitur;
nos rogatu magistratus assedimus. Incipit is loqui qui et auctoritate et aetate
et, ut mihi visum est, usu rerum antecedebat, Diodorus Timarchidi, cuius omnis
oratio hanc habuit primo sententiam: senatum et populum Syracusanum moleste
graviterque ferre quod ego, cum in ceteris Siciliae civitatibus senatum
populumque docuissem quid iis utilitatis, quid salutis afferrem, et cum ab
omnibus mandata, legatos, litteras testimoniaque sumpsissem, in illa civitate
nihil eius modi facerem. Respondi neque Romae in conventu Siculorum, cum a me
auxilium communi omnium legationum consilio petebatur causaque totius provinciae
ad me deferebatur, legatos Syracusanorum adfuisse, neque me postulare ut
quicquam contra C. Verrem decerneretur in ea curia in qua inauratam C. Verris
statuam <span class="br"></span><span class="lineNumber">139</span><span class="br"></span> viderem. Quod posteaquam dixi, tantus
est gemitus factus aspectu statuae et commemoratione ut illud in curia positum
monumentum scelerum, non beneficiorum videretur. Tum pro se quisque, quantum
dicendo assequi poterat, docere me coepit ea quae paulo ante commemoravi,
spoliatam urbem, fana direpta, de Heraclii hereditate quam palaestritis
concessisset </p></section><notes></notes></section>