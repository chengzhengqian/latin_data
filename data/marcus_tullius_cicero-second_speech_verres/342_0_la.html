<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent"> praefuit, qui a senatu peteret ut Heius afficeretur
ignominia.</p>
<p><span class="br"></span><span class="lineNumber">19</span><span class="br"></span>IX. Homo amentissime, quid putasti? impetraturum
te? quanti is a civibus suis fieret, quanti auctoritas eius haberetur ignorabas?
Verum fac te impetravisse, fac aliquid gravius in Heium statuisse Mamertinos:
quantam putas auctoritatem laudationis eorum futuram, si in eum quem constet
verum pro testimonio dixisse poenam constituerint? Tametsi quae est ista
laudatio, cum laudator interrogatus laedat necesse est? Quid? isti laudatores
tui nonne testes mei sunt? Heius est laudator: laesit gravissime. Producam
ceteros: reticebunt quae poterunt libenter, dicent quae necesse erit ingratiis.
Negent isti onerariam navem maximam aedificatam esse Messanae? Negent, si
possunt. Negent ei navi faciundae senatorem Mamertinum publice praefuisse?
Utinam negent! Sunt etiam cetera; quae malo integra reservare, ut quam minimum
dem illis temporis ad meditandum confirmandumque periurium.</p>
<p><span class="br"></span><span class="lineNumber">20</span><span class="br"></span>Haec tibi laudatio procedat in numerum? hi te
homines auctoritate sua sublevent? qui te neque debent adiuvare si possint,
neque possunt si velint; quibus tu privatim iniurias plurimas contumeliasque
imposuisti, quo in oppido multas familias totas in perpetuum

</p></section><notes></notes></section>