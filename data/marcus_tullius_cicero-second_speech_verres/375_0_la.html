<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

auroque perfectum? cuius fulgore collucere atque illustrari Iovis Optimi Maximi
templum oportebat, id apud istum in eius modi conviviis constituetur quae
domesticis stupris flagitiisque flagrabunt? in istius lenonis turpissimi domo
simul cum ceteris Chelidonis hereditariis ornamentis Capitolii ornamenta
ponentur? Quid huic sacri umquam fore aut quid religiosi fuisse putatis, qui
nunc tanto scelere se obstrictum esse non sentiat, qui in iudicium veniat ubi ne
precari quidem Iovem Optimum Maximum atque ab eo auxilium petere more omnium
possit? a quo etiam di immortales sua repetunt in eo iudicio quod hominibus ad
suas res repetendas est constitutum. Miramur Athenis Minervam, Deli Apollinem,
Iunonem Sami, Pergae Dianam, multos praeterea ab isto deos tota Asia Graeciaque
violatos, qui a Capitolio manus abstinere non potuerit? Quod privati homines de
suis pecuniis ornant ornaturique sunt, id C. Verres ab regibus ornari non passus
est.</p>
<p><span class="br"></span><span class="lineNumber">72</span><span class="br"></span>Itaque hoc nefario scelere concepto nihil postea
tota in Sicilia neque sacri neque religiosi duxit esse; ita sese in ea provincia
per triennium gessit ut ab isto non solum hominibus verum etiam dis immortalibus
bellum indictum putaretur.</p>
<p>XXXIII. Segesta est oppidum pervetus in Sicilia,
iudices, quod ab Aenea fugiente a Troia atque in haec loca veniente conditum
esse demonstrant. Itaque Segestani non </p></section><notes></notes></section>