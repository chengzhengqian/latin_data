<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

qui tum versati sunt in re publica cum et optimi mores erant et hominum
existimatio gravis habebatur et iudicia severa fiebant, ad hanc hominum
libidinem ac licentiam me abducis, et, in quos aliquid exempli populus Romanus
statui putat oportere, ab iis tu defensionis exempla quaeris? Non fugio ne hos
quidem mores, dum modo ex his ea quae probat populus Romanus exempla, non ea
quae condemnat sequamur. Non circumspiciam, non quaeram foris; habeo iudices
tecum principes civitatis, P. Servilium et Q. Catulum, qui tanta auctoritate
sunt, tantis rebus gestis, ut in illo antiquissimorum clarissimorumque hominum
de quibus antea dixi numero reponantur. Exempla quaerimus, et ea non antiqua.
Modo uterque <span class="br"></span><span class="lineNumber">211</span><span class="br"></span> eorum exercitum habuit. Quaere,
Hortensi, quoniam te recentia exempla delectant, quid fecerint. Itane vero? Q.
Catulus frumento est usus, pecuniam non coegit; P. Servilius quinquennium
exercitui cum praeesset et ista ratione innumerabilem pecuniam facere cum
posset, non statuit sibi quicquam licere quod non patrem suum, non avum Q.
Metellum, clarissimum hominem, facere vidisset: C. Verres reperietur qui,
quicquid expediat, id licere dicat? quod nemo nisi improbus fecerit, id aliorum
exemplo se fecisse defendat?</p>
<p>XCI. At in Sicilia factitatum est. Quae est ista condicio Siciliae? cur quae
optimo iure propter vetustatem,

</p></section><notes></notes></section>