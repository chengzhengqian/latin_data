<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">85</span><span class="br"></span>ab invitis Liparensibus hanc pecuniam? Sed quid
ego ex te quaero quid defensurus sis, potius quam cognoscam ex ipsa civitate
quid gestum sit? Recita testimonium publicum Liparensium, deinde quem ad modum
nummi Valentio sint dati. <span class="sc">Testimonium Publicum</span>. <span class="sc">Quo modo solutum sit, ex litteris publicis</span>. Etiamne haec tam parva
civitas, tam procul a manibus tuis atque a conspectu remota, seiuncta a Sicilia,
in insula inculta tenuique posita, cumulata aliis tuis maioribus iniuriis, in
hoc quoque frumentario genere praedae tibi et quaestui fuit? Quam tu totam
insulam cuidam tuorum sodalium sicut aliquod munusculum condonaras, ab hac etiam
haec frumentaria lucra tamquam a mediterraneis exigebantur? Itaque qui tot annis
agellos suos te praetore redimere a piratis solebant, idem se ipsos a te pretio
imposito redemerunt.</p>
<p><span class="br"></span><span class="lineNumber">86</span><span class="br"></span>XXXVIII. Quid vero? a Tissensibus, perparva ac
tenui civitate, sed aratoribus laboriosissimis frugalissimisque hominibus, nonne
plus lucri nomine eripitur quam quantum omnino frumenti exararant? Ad quos tu
decumanum Diognetum Venerium misisti, novum genus publicani—cur hoc
auctore non Romae quoque servi publici ad vectigalia accedunt? Anno secundo
Tissenses HS <span class="sc">x͞x͞i</span> lucri dare coguntur
inviti;


</p></section><notes></notes></section>