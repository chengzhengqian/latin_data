<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
audacia
testimonium dicat? Non opinor. At is optime qui successit isti potuit
cognoscere. Ita est; verum amicitia impeditur. At debet vos certiores <span class="br"></span><span class="lineNumber">123</span><span class="br"></span> facere quo pacto se habeat provincia. Debet; verum
tamen non cogitur. Num quis in Verrem L. Metelli testimonium requirit? Nemo. Num
quis postulat? Non opinor. Quid? si testimonio L. Metelli ac litteris haec omnia
vera esse docebo, quid dicetis? utrum Metellum falsum scribere an amicum
laedendi esse cupidum an praetorem quem ad modum provincia adfecta sit nescire?
Recita litteras L. Metelli, quas ad Cn. Pompeium et M. Crassum consules, quas ad
M. Mummium praetorem, quas ad quaestores urbanos misit. <span class="sc">Epistula</span>
<span class="sc">L. Metelli</span>. <span class="sc">Decumas frumenti lege</span>
<span class="sc">Hieronica vendidi</span>. Cum scribit se lege Hieronica vendidisse,
quid scribit? Ita se vendidisse ut omnes praeter Verrem. Cum scribit se lege
Hieronica vendidisse, quid scribit? Se per istum erepta Siculis maiorum
nostrorum beneficia, ius ipsorum, condicionem societatis, amicitiae, foederum
reddidisse. Dicit quanti cuiusque agri decumas vendiderit; deinde quid scribit?
Recita de epistula <span class="br"></span><span class="lineNumber">124</span><span class="br"></span> reliqua. <span class="sc">Summa
vi data est a me opera ut quam plurimo decumas venderem</span>. Cur igitur,
Metelle, non ita magno vendidisti? Quia desertas arationes, inanes agros,
provinciam miseram perditamque offendisti. </p></section><notes></notes></section>