<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
in agendo et
varietatis minus habebit. Vestra autem auctoritate et prudentia dignissimum est,
iudices, in audiendi diligentia non minus religioni <span class="br"></span><span class="lineNumber">11</span><span class="br"></span> tribuere quam voluptati. In hac causa frumentaria cognoscenda haec
vobis proponite, iudices, vos de rebus fortunisque Siculorum omnium, de civium
Romanorum qui arant in Sicilia bonis, de vectigalibus a maioribus traditis, de
victu vitaque populi Romani cognituros. Quae si magna atque adeo maxima vobis
videbuntur, quam varie et quam copiose dicantur expectare nolite.</p>
<p>Neminem vestrum praeterit, iudices, omnem utilitatem opportunitatemque provinciae
Siciliae, quae ad commoda populi Romani adiuncta sit, consistere in re
frumentaria maxime; nam ceteris rebus adiuvamur ex illa provincia, hac vero
alimur ac sustinemur. <span class="br"></span><span class="lineNumber">12</span><span class="br"></span> Ea causa tripertita,
iudices, erit in accusatione; primum enim de decumano, deinde de empto dicemus
frumento, postremo de aestimato.</p>
<p>VI. Inter Siciliam ceterasque provincias, iudices, in agrorum vectigalium ratione
hoc interest, quod ceteris aut impositum vectigal est certum, quod stipendiarium
dicitur, ut Hispanis et plerisque Poenorum quasi victoriae praemium ac poena
belli, aut censoria locatio constituta est, ut Asiae lege Sempronia: Siciliae
civitates sic in amicitiam fidemque </p></section><notes></notes></section>