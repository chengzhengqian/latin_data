<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
avaritia navibus exinanitis? Atque
eum vident sedere ad latus praetoris, et ad aurem familiariter ut solitus erat
insusurrare. Tum vero omnibus indignissimum visum est homines honestissimos
electos e suis civitatibus in ferrum atque in vincla coniectos, Cleomenem
propter flagitiorum ac turpitudinum <span class="br"></span><span class="lineNumber">108</span><span class="br"></span> societatem
familiarissimum esse praetori. Apponitur eis tamen accusator Naevius Turpio
quidam, qui C. Sacerdote praetore iniuriarum damnatus est, homo bene appositus
ad istius audaciam, quem iste in decumis, in rebus capitalibus, in omni calumnia
praecursorem habere solebat et emissarium.</p>
<p>XLII. Veniunt Syracusas parentes propinquique miserorum adulescentium, hoc
repentino calamitatis suae nuntio commoti; vinctos aspiciunt catenis liberos
suos, cum istius avaritiae poenam collo et cervicibus suis sustinerent; adsunt,
defendunt, proclamant, fidem tuam, quae nusquam erat neque umquam fuerat,
implorant. Pater aderat Dexo Tyndaritanus, homo nobilissimus, hospes tuus. Cuius
tu domi fueras, quem hospitem appellaras, eum cum illa auctoritate miseria
videres perditum, non te eius lacrimae, non senectus, non hospitii ius atque
nomen a scelere aliquam ad partem humanitatis </p></section><notes></notes></section>