<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
si provinciam retinere, si salvus ipse in provincia
<span class="br"></span><span class="lineNumber">140</span><span class="br"></span>vellet esse, facere non potuit.</p>
<p>LVII. Exspectas etiam quid hi iudicent? Si tibi magistratum abrogasset, minore ignominia te affecisset quam cum ea quae magistratu gessisti sustulit atque irrita iussit esse. Neque in hac re sola fuit eius modi, sed, antequam ego in Siciliam veni, in maximis rebus ac plurimis. Nam et Heraclio Syracusanos tuos illos palaestritas bona restituere iussit, et Epicrati Bidinos, et pupillo Drepanitano A. Claudium; et, nisi mature Laetilius in Siciliam cum litteris venisset, minus <span class="sc">xxx.</span> diebus Metellus totam triennii praeturam tuam rescidisset.</p>
<p><span class="br"></span><span class="lineNumber">141</span><span class="br"></span>Et quoniam de ea pecunia quam tibi ad statuam censores contulerunt dixi, non mihi praetermittendum videtur ne illud quidem genus pecuniae conciliatae quam tu a civitatibus statuarum nomine coegisti. Video enim eius pecuniae summam esse pergrandem, ad HS viciens; tantum conficietur ex testimoniis et litteris civitatum. Et iste hoc concedit nec potest aliter dicere: quare cuius modi putamus esse illa quae negat, cum haec tam improba sint quae fatetur? Quid enim vis constitui? consumptam esse omnem istam pecuniam in statuis? Fac ita esse: tamen hoc ferendum nullo modo est, tantam a sociis pecuniam auferri ut omnibus in angiportis praedonis improbissimi statua ponatur, qua vix tuto transiri posse
</p></section><notes></notes></section>