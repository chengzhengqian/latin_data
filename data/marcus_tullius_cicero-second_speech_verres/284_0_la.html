<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">


cum hoc diceret Metellus, praeiudicium se de capite C. Verris per hoc iudicium
nolle fieri. Tota Metelli cohors hominum non ingratorum aderat Apronio; C.
Gallus, homo vestri ordinis, a suo familiarissimo L. Metello iudicium ex edicto
non potest impetrare. <span class="br"></span><span class="lineNumber">153</span><span class="br"></span> Non reprehendo Metellum;
pepercit homini amico et, quem ad modum ipsum dicere audivi, necessario; non
reprehendo, inquam, Metellum, sed hoc miror, quo modo de quo homine praeiudicium
noluerit fieri per recuperatores, de hoc ipse non modo praeiudicarit verum
gravissime ac vehementissime iudicarit. Primum enim, si Apronium absolutum iri
putaret, nihil erat quod ullum praeiudicium vereretur; deinde, si condemnato
Apronio coniunctam cum eo Verris causam omnes erant existimaturi, Metellus
quidem certe iam hoc iudicabat, eorum rem causamque esse coniunctam, qui
statueret Apronio condemnato de isto praeiudicium futurum. Et simul una res
utrique rei est argumento, et aratores vi et metu coactos Apronio multo plus
quam debuerint dedisse, et Apronium istius rem suo nomine egisse, cum L.
Metellus statuerit non posse Apronium condemnari quin simul de istius scelere
atque improbitate iudicaretur.</p>
</section><notes></notes></section>