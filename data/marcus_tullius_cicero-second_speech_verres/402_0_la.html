<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

autem ea non reddidisset, tum ut in iudicio adessent, tum ut de eius iniuriis
iudices docerent, sed maxime de religione quererentur. Quas illorum querimonias
nolite, per deos immortales, aspernari, noute contemnere ac neglegere, iudices.
Aguntur iniuriae sociorum, agitur vis legum, agitur existimatio veritasque
iudiciorum. Quae sunt omnia permagna, verum illud maximum: tanta religione
obstricta tota provincia est, tanta superstitio ex istius facto mentes omnium
Siculorum occupavit, ut quaecumque accidant publice privatimque incommoda
propter eam causam <span class="br"></span><span class="lineNumber">114</span><span class="br"></span> sceleris istius evenire
videantur. Audistis Centuripinos, Agyrinenses, Catinenses, Aetnenses,
Herbitenses compluresque alios publice dicere quae solitudo esset in agris, quae
vastitas, quae fuga aratorum, quam deserta, quam inculta, quam relicta omnia. Ea
tametsi multis istius et variis iniuriis acciderunt, tamen haec una causa in
opinione Siculorum plurimum valet, quod Cerere violata omnis cultus fructusque
Cereris in iis locis interisse arbitrantur. Medemini religioni sociorum,
iudices, conservate vestram. Neque enim haec externa vobis est religio neque
aliena; quodsi esset, si suscipere eam nolletis, tamen in eo qui violasset
sancire vos velle <span class="br"></span><span class="lineNumber">115</span><span class="br"></span> oporteret. Nunc vero in
communi omnium gentium </p></section><notes></notes></section>