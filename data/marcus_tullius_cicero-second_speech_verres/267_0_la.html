<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">


hostis superatus esset, ager araretur omnis neque aratori praetor per litteras
supplicaret neque eum praesens oraret ut quam plurimum sereret: nunc autem ne
post abitum quidem huius importunissimae pestis quisquam reperiretur qui sua
voluntate araret, pauci essent reliqui qui L. Metelli auctoritate in agros atque
ad suum larem familiarem redirent?</p>
<p><span class="br"></span><span class="lineNumber">126</span><span class="br"></span>His te litteris, homo audacissime atque
amentissime, iugulatum esse non sentis? Non vides, cum is qui tibi successit
aratores “reliquos” appellet, hoc eum diserte scribere,
reliquos hos esse non ex bello neque ex aliqua eius modi calamitate, sed ex tuo
scelere, importunitate, avaritia, crudelitate? Recita cetera. <span class="sc">Tamen pro eo ut temporis difficultas aratorumque penuria tulit</span>.
“Aratorum” inquit “penuria.” Si ego
accusator totiens eadem de re dicerem, vererer ne animos vestros offenderem,
iudices. Clamat Metellus <span class="sc">Nisi litteras misissem</span>. Non est
satis. <span class="sc">Nisi</span>
<span class="sc">praesens</span>
<span class="sc">confirmassem</span>. Ne id quidem satis est. <span class="sc">Reliquos</span> inquit <span class="sc">aratores</span>. Reliquos? prope lugubri
verbo calamitatem provinciae <span class="br"></span><span class="lineNumber">127</span><span class="br"></span> Siciliae
significat; addit <span class="sc">aratorum penuria</span>.</p>
<p>LV. Exspectate etiam,
iudices, exspectate, si potestis, auctoritatem accusationis meae. Dico aratores
istius avaritia eiectos, scribit Metellus “reliquos” ab se
esse confirmatos. Dico agros relictos arationesque </p></section><notes></notes></section>