<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">


lacrimantem testari ac dicere numquam post populi Romani nomen ab Siculis auditum
et cognitum Agyrinenses contra quemquam infimum civem Romanum dixisse aut
fecisse quippiam, qui nunc contra praetorem populi Romani magnis iniuriis et
magno dolore publice testimonium dicere cogerentur. Uni mehercule huic civitati,
Verres, obsistere tua defensio non potest; tanta auctoritas est in eorum hominum
fidelitate, tantus dolor in iuiuria, tanta religio in testimonio. Verum non una
te tantum, sed universae similibus afflictae iniuriis et incommodis civitates
legationibus ac testimoniis publicis persequuntur.</p>
<p><span class="br"></span><span class="lineNumber">75</span><span class="br"></span>XXXII. Etenim deinceps videamus Herbitensis
civitas honesta et antea copiosa quem ad modum spoliata ab isto ac vexata sit.
At quorum hominum! summorum aratorum, remotissimorum a foro, iudiciis,
controversiis, quibus parcere et consulere, homo impurissime, et quod genus
hominum studiosissime conservare debuisti. Primo anno venierunt eius agri
decumae tritici modium <span class="sc">x͞v͞i͞i͞i͞</span>.
Atidius, istius item minister in decumis, cum emisset et praefecti nomine cum
venisset Herbitam cum Veneriis, locusque ei publice quo deverteretur datus
esset, coguntur Herbitenses ei lucri dare tritici modium <span class="sc">x͞x͞x͞v͞i͞i͞i͞dccc,</span>
cum decumae venissent tritici modium <span class="sc">x͞v͞i͞i͞i͞</span>.
Atque hoc tantum lucri coguntur dare publice tum cum iam privatim aratores ex
agris spoliati atque exagitati


</p></section><notes></notes></section>