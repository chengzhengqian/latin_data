<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">


arator. Quo modo aut unde? qui, si largissimus esse vellet, cumulatiore mensura
uteretur, ut antea solebant facere in decumis, cum aequa lege et condicione
venibant. Is nummum dabat? unde? de frumento? quasi habuisset te praetore quod
venderet. De vivo igitur aliquid erat resecandum, ut esset unde Apronio ad illos
fructus arationum hoc corollarium nummorum adderetur. Iam id porro utrum
libentes an inviti dabant? Libentes? amabant, credo, Apronium. Inviti? qua re
nisi vi et malo cogebantur?</p>
<p>Iam iste homo amentissimus in vendundis decumis nummorum faciebat accessiones ad
singulas decumas, neque multum; bina aut terna milia nummum addebat; fiunt per
triennium HS <span class="sc">d</span> milia fortasse. Hoc neque exemplo cuiusquam
neque iure ullo fecit, neque eam pecuniam rettulit, neque hoc parvum crimen quem
ad modum defensurus sit homo quisquam umquam excogitabit.</p>
<p><span class="br"></span><span class="lineNumber">119</span><span class="br"></span>Quod cum ita sit, audes dicere te magno decumas
vendidisse, cum sit perspicuum te bona fortunasque aratorum non populi Romani
sed tui quaestus causa vendidisse? Ut si qui vilicus ex eo fundo qui sestertia
dena meritasset, excisis arboribus ac venditis, demptis tegulis, instrumento,
pecore abalienato, domino xx milia nummum pro x miserit, sibi alia praeterea
centum confecerit, primo dominus ignarus </p></section><notes></notes></section>