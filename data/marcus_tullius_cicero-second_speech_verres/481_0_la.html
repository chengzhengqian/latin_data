<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
 tolli et referri iuberet; quae
omnia nunc intellegit sibi nihil prodesse, posteaquam certis litteris testibus
auctoritatibusque convincitur.</p>
<p>XL. Ubi hoc videt, illorum confessionem,
testificationem suam, tabellas sibi nullo adiumento futuras, init consilium non
improbi praetoris (nam id quidem esset ferendum) sed importuni atque amentis
tyranni: statuit, si hoc crimen extenuari vellet (nam omnino tolli posse non
arbitrabatur), nauarchos omnes, testes sui sceleris, <span class="br"></span><span class="lineNumber">104</span><span class="br"></span> vita esse privandos. Occurrebat illa ratio: “Quid
Cleomene fiet? poterone animum advertere in eos quos dicto audientes esse iussi,
missum facere eum cui potestatem imperiumque permisi? poterone eos afficere
supplicio qui Cleomenen secuti sunt, ignoscere Cleomeni qui secum fugere et se
consequi iussit? poterone esse in eos vehemens qui naves non modo inanes
habuerunt sed etiam apertas, in eum dissolutus qui solus habuerit constratam
navem et minus exinanitam? Pereat Cleomenes una!” Ubi fides, ubi
exsecrationes, ubi dexterae complexusque, ubi illud contubernium muliebris
militiae in illo delicatissimo litore? Fieri nullo modo poterat quin Cleomeni
parceretur. <span class="br"></span><span class="lineNumber">105</span><span class="br"></span> Vocat Cleomenen, dicit ei se
statuisse animum advertere in omnes nauarchos; ita sui periculi rationes ferre
ac postulare. “Tibi uni parcam, et potius istius culpae crimen
vituperationemque inconstantiae suscipiam quam aut in te sim crudelis aut tot
tam graves testes vivos incolumesque esse patiar.” </p></section><notes></notes></section>