<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Recita tandem quot acceperit aratores agri Leontini Verres. <span class="sc">lxxxiiii</span>. Quot anno tertio profiteantur. <span class="sc">xxxii</span>. Duo
et quinquaginta aratores ita video deiectos ut iis ne vicarii quidem
successerint. Quot aratores adveniente te fuerunt agri Mutycensis? Videamus ex
litteris publicis. <span class="sc">clxxxvii</span>. Quid? anno tertio? <span class="sc">lxxxvi</span>. Centum et unum aratores unus ager istius iniuria desiderat,
atque adeo nostra res publica, quoniam illa populi Romani vectigalia sunt, hunc
tot patrum familias numerum desiderat et reposcit. Ager Herbitensis primo anno
habuit aratores <span class="sc">cclii</span>, tertio <span class="sc">cxx</span>; hinc
<span class="sc">cxxxii</span> patres familias extorres profugerunt. Agyrinensis
ager—quorum hominum, quam honestorum, quam
locupletium!—<span class="sc">ccl</span> aratores habuit primo anno
praeturae tuae. Quid? tertio anno? <span class="sc">lxxx</span>, quem ad modum
legatos Agyrinenses <span class="br"></span><span class="lineNumber">121</span><span class="br"></span> recitare ex publicis
litteris audistis.</p>
<p>LII. Pro di immortales, si ex provincia tota <span class="sc">clxx</span> aratores eiecisses, possesne severis iudicibus salvus esse? Unus
ager Agyrinensis <span class="sc">clxx</span> aratoribus inanior cum sit, <span class="sc">vos</span> coniecturam totius provinciae nonne facietis? Atque hoc
peraeque in omni agro decumano reperietis; quibus aliquid tamen reliqui fuerit
ex magno patrimonio, eos in agris minore instrumento, minus multis </p></section><notes></notes></section>