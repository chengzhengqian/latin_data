<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

hoc tantum facinus non modo negare interrogati sed ne producti quidem reticere poterunt: dicent, inquam, et religione adducti et domesticarum legum metu, quid illo myoparone factum sit; ostendent C. Verrem, in ea classe quae contra piratas aedificata sit, piratam ipsum consceleratum fuisse.</p>
<p>XXXVI. C. Malleolo quaestore Cn. Dolabellae occiso, duas sibi hereditates venisse arbitratus est; unam quaestoriae procurationis, nam a Dolabella statim pro quaestore iussus est esse: alteram tutelae, nam, cum pupilli Malleoli tutor esset, in bona eius
<span class="br"></span><span class="lineNumber">91</span><span class="br"></span>impetum fecit. Nam Malleolus in provinciam sic copiose profectus erat ut domi prorsus nihil relinqueret;
praeterea pecunias occuparat apud populos et syngraphas fecerat; argenti optimi caelati grande pondus secum tulerat (nam ille quoque sodalis istius erat in hoc morbo et cupiditate); grande pondus argenti,
familiam magnam, multos artifices, multos formosos
homines reliquerat. Iste quod argenti placuit invasit; quae mancipia voluit abduxit; vina ceteraque
quae in Asia facillime comparantur, quae ille reliquerat, asportavit; reliqua vendidit, pecuniam
<span class="br"></span><span class="lineNumber">92</span><span class="br"></span>exegit. Cum ad HS viciens quinquiens redegisse constaret, ut Romam rediit nullam litteram pupillo, nullam matri eius, nullam tutoribus reddidit; servos
</p></section><notes></notes></section>