<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

unum ex triennio praeturae tuae qui octupli damnatus sit. Damnatus? immo vero, in
quem iudicium ex edicto tuo postulatum sit. Nemo erat videlicet aratorum qui
iniuriam sibi factam queri posset, nemo decumanorum qui grano amplius quam sibi
deberetur deberi professus esset. Immo vero contra rapiebat et asportabat
quantum a quoque volebat Apronius, omnibus autem locis aratores spoliati ac
vexati querebantur; neque tamen ullum iudicium reperietur. <span class="br"></span><span class="lineNumber">30</span><span class="br"></span> Quid est hoc? tot viri fortes, honesti, gratiosi, tot
Siculi, tot equites Romani, ab homine nequissimo ac turpissimo laesi poenam
octupli sine ulla dubitatione commissam non persequebantur? Quae causa, quae
ratio est? Una ilia, iudices, quam videtis, quod ultro etiam illusos se et
irrisos ab iudicio discessuros videbant. Etenim quod esset iudicium, cum ex
Verris turpissimo flagitiosissimoque comitatu tres recuperatorum nomine
assedissent asseculae istius, non a patre ei traditi, sed a meretricula
commendati? <span class="br"></span><span class="lineNumber">31</span><span class="br"></span> Ageret videlicet causam arator;
nihil sibi frumenti ab Apronio relictum, bona sua etiam direpta, se pulsatum
verberatumque diceret; conferrent viri boni capita, de comissatione loquerentur
</p></section><notes></notes></section>