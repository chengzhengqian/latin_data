<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

C. Marcelli debitum reddebant, tum generi, nomini, familiae Marcellorum maxima voluntate tribuebant. Mithridates in Asia, cum eam provinciam totam occupasset, Mucia non sustulit; hostis, et hostis in ceteris rebus nimis ferus et immanis, tamen honorem hominis deorum religione consecratum violare noluit. Tu Syracusanos unum diem festum Marcellis impertire
noluisti, per quos illi adepti sunt ut ceteros
<span class="br"></span><span class="lineNumber">52</span><span class="br"></span>dies festos agitare possent. At vero praeclarum diem illis reposuisti Verria ut agerent, et ut ad eum diem quae sacris epulisque opus essent in complures annos locarentur. Iam in tanta istius impudentia remittendum aliquid videtur, ne omnia contendamus, ne omnia cum dolore agere videamur. Nam me dies, vox, latera deficiant si hoc nunc vociferari velim, quam miserum indignumque sit istius nomine apud eos diem festum esse qui se istius opera funditus exstinctos
esse arbitrentur. O Verria praeclara! quo accessisti, quaeso, quo non attuleris tecum istum diem! Etenim quam tu domum, quam urbem adiisti, quod fanum denique, quod non eversum atque extersum
reliqueris? Quare appellentur sane ista Verria, quae non ex nomine sed ex manibus naturaque tua constituta esse videantur.</p>
<p><span class="br"></span><span class="lineNumber">53</span><span class="br"></span>XXII. Quam facile serpat iniuria et peccandi consuetudo,
quam non facile reprimatur, videte, iudices.


</p></section><notes></notes></section>