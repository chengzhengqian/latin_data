<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

grandem eripueras, scaphia cum emblematis Lilybaei utrum empta esse dicis an
confiteris erepta?</p>
<p><span class="br"></span><span class="lineNumber">38</span><span class="br"></span>Sed quid ego istius in eius modi rebus mediocres
iniurias colligo, quae tantum modo in furtis istius et damnis eorum a quibus
auferebat versatae esse vi deantur? Accipite, si vultis, iudices, rem eius modi
ut amentiam singularem et furorem iam, non cupiditatem eius perspicere
possitis.</p>
<p>XVIII. Melitensis Diodorus est, qui apud vos antea testimonium dixit. Is Lilybaei
multos iam annos habitat, homo et domi nobilis et apud eos quo se contulit
propter virtutem splendidus et gratiosus. De hoc Verri dicitur habere eum
perbona toreumata; in his pocula quaedam quae Thericlia nominantur, Mentoris
manu summo artificio facta. Quod iste ubi audivit, sic cupiditate inflammatus
est non solum inspiciendi verum etiam auferendi, ut Diodorum ad se vocaret ac
posceret. Ille, qui illa non invitus haberet, respondit Lilybaei se non habere,
Melitae <span class="br"></span><span class="lineNumber">39</span><span class="br"></span> apud quendam propinquum suum reliquisse.
Tum iste continuo mittit homines certos Melitam, scribit ad quosdam Melitenses
ut ea vasa perquirant, rogat Diodorum ut ad illum propinquum suum det litteras;
nihil ei longius videbatur quam dum illud videret argentum. Diodorus, homo frugi
ac diligens, qui sua servare vellet, ad propinquum suum scribit ut iis qui a
Verre venissent responderet illud argentum se </p></section><notes></notes></section>