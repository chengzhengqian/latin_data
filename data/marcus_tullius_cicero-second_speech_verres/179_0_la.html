<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

litteras ad eos misit ut huic frequentes obviam prodirent, gratias agerent, facturos se si quid imperasset studiose pollicerentur. Itaque socii fecerunt vetere instituto publicanorum, non quo istum ullo honore dignum arbitrarentur, sed quod sua interesse putabant se memores gratosque existimari; gratias isti egerunt, Carpinatium saepe ad se de eius officiis
<span class="br"></span><span class="lineNumber">173</span><span class="br"></span>litteras misisse dixerunt.</p>
<p>LXXI. Iste cum respondisset ea se libenter fecisse, operasque Carpinatii magno opere laudasset, dat amico suo cuidam negotium, qui tum magister erat eius societatis, ut diligenter caveret atque prospiceret ne quid esset in litteris sociorum quod contra caput suum atque existimationem valere posset. Itaque ille, multitudine sociorum remota, decumanos convocat, rem defert. Statuunt illi atque decernunt ut eae litterae quibus existimatio C. Verris laederetur removerentur, operaque daretur ne ea res C. Verri fraudi esse posset.
<span class="br"></span><span class="lineNumber">174</span><span class="br"></span>Si ostendo hoc decrevisse decumanos, si planum facio hoc decreto remotas esse litteras, quid exspectatis amplius? Possumne magis rem iudicatam afferre, magis reum condemnatum in iudicium adducere? At quorum iudicio condemnatum? nempe eorum quos ii qui severiora iudicia desiderant arbitrantur res


</p></section><notes></notes></section>