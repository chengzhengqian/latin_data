<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">


impudentissimum tuum furtum certissimumque peculatum; nam quo alio nomine
pecuniae publicae faeneratio est appellanda? Scribam tuum dicit, Verres, huius
perscriptorem faenerationis fuisse; ei quoque magistri minantur in litteris, et
casu scribae tum duo magistri fuerunt cum Vettio. Binas centesimas ab sese
ablatas ferendum non putant, et recte non putant. Quis enim hoc fecit umquam,
quis denique conatus est facere aut fieri posse cogitavit, ut, cum senatus usura
publicanos saepe iuvisset, magistratus a publicanis pecuniam pro usura auderet
auferre? Certe huic homini spes nulla salutis esset, si publicani, hoc est si
equites Romani iudicarent; <span class="br"></span><span class="lineNumber">169</span><span class="br"></span> minor esse nunc,
iudices, vobis disceptantibus debet, et tanto minor quanto est honestius alienis
iniuriis quam re sua commoveri.</p>
<p>Quid ad haec respondere cogitas? utrum factum negabis an tibi hoc licitum esse
defendes? Negare qui potes? an ut tanta auctoritate litterarum, tot testibus
publicanis convincare? Licuisse vero qui? Si hercle te tuam pecuniam praetorem
in provincia faeneratum docerem, tamen effugere non posses; sed publicam, sed ob
frumentum decretam, sed a publicanis 


</p></section><notes></notes></section>