<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Chelidonis arbitrium scriptum videretur? Cupiditati hominum ait se obviam ire. Quis potius, non modo his temporibus sed etiam apud maiores nostros? quis tam remotus fuit a cupiditate? Dic, quaeso, cetera; delectat enim me hominis gravitas, scientia iuris, auctoritas. <span class="sc">qui ab a. postumio, q. fulvio censoribus</span>,
<span class="br"></span><span class="lineNumber">107</span><span class="br"></span><span class="sc">postve ea . . . . . . fecit fecerit</span>. Fecit fecerit?
quis umquam edixit isto modo? quis umquam eius rei fraudem aut periculum proposuit edicto quae neque post edictum reprehendi neque ante edictum provideri potuit?</p>
<p>XLII. Iure, legibus, auctoritate omnium qui consulebantur, testamentum P. Annius fecerat non improbum, non inofficiosum, non inhumanum;
quodsi ita fecisset, tamen post illius mortem nihil de testamento illius novi iuris constitui oporteret. Voconia lex te videlicet delectabat. Imitatus esses ipsum illum Q. Voconium, qui lege sua hereditatem ademit nulli neque virgini neque mulieri: sanxit in posterum, qui post eos censores census esset, ne quis heredem virginem neve mulierem faceret.
<span class="br"></span><span class="lineNumber">108</span><span class="br"></span>In lege Voconia non est <span class="sc">fecit fecerit</span>; neque in ulla praeteritum tempus reprehenditur, nisi eius rei quae sua sponte scelerata ac nefaria est, ut, etiamsi lex


</p></section><notes></notes></section>