<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

in locis videmus. Nihil in aedibus, nihil in hortis posuit, nihil in suburbano;
putavit, si urbis ornamenta domum suam non contulisset, domum suam ornamento
urbi futuram. Syracusis autem permulta atque egregia reliquit; deum vero nullum
violavit, nullum attigit. Conferte Verrem, non ut hominem cum homine comparetis,
ne qua tali viro mortuo fiat iniuria, sed ut pacem cum bello, leges cum vi,
forum et iuris dictionem cum ferro et armis, adventum et comitatum cum exercitu
et victoria conferatis.</p>
<p><span class="br"></span><span class="lineNumber">122</span><span class="br"></span>LV. Aedis Minervae est in Insula, de qua ante
dixi; quam Marcellus non attigit, quam plenam atque ornatam reliquit; quae ab
isto sic spoliata atque direpta est non ut ab hoste aliquo, qui tamen in bello
religionem et consuetudinis iura retineret, sed ut a barbaris praedonibus vexata
esse videatur. Pugna erat equestris Agathocli regis in tabulis picta<a class="footnoteLink" href="#note_LCL293_430_1" id="target_note_LCL293_430_1"><sup>1</sup></a>;
iis autem tabulis interiores templi parietes vestiebantur. Nihil erat ea pictura
nobilius, nihil Syracusis quod magis visendum putaretur. Has tabulas M.
Marcellus, cum omnia victoria illa sua profana fecisset, tamen religione
impeditus non attigit; iste, cum illa iam propter diuturnam pacem fidelitatemque
populi Syracusani sacra religiosaque accepisset, omnis eas



</p></section><notes><section class="footnotes"><ul><li class="note" id="note_LCL293_430_1"><a class="footnoteCrossrefLink" href="#target_note_LCL293_430_1" title="Click to highlight in text"><sup class="lineRef">1</sup>picta praeclaris <span class="italic">some <span class="sc">mss</span>.: whence some
editors read</span> picta praeclara.</a></li><script type="text/javascript">document.getElementById('note_LCL293_430_1').style.display = "none";</script></ul></section></notes></section>