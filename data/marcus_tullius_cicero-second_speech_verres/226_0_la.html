<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">


exspectatis, quid amplius a me dicendum putatis? an id agendum ut eo celerius de
isto transigamus quo maturius ad Apronium possimus, id quod ego illi iam in
Sicilia pollicitus sum, pervenire? qui C. Matrinium, iudices, summa virtute
hominem, summa industria, summa gratia, Leontinis in publico biduum tenuit. A Q.
Apronio, iudices, homine in dedecore nato, ad turpitudinem educato, ad Verris
flagitia libidinesque accommodato, equitem Romanum scitote biduum cibo tectoque
prohibitum, biduum Leontinis in foro custodiis Apronii retentum atque
asservatum, neque ante dimissum quam ad condicionem eius depectus est.</p>
<p><span class="br"></span><span class="lineNumber">61</span><span class="br"></span>XXV. Nam quid ego de Q. Lollio dicam, iudices,
equite Romano spectato atque honesto? Clara res est quam dicturus sum, tota
Sicilia celeberrima atque notissima. Qui cum araret in Aetnensi, cumque is ager
Apronio cum ceteris agris esset traditus, equestri vetere illa auctoritate et
gratia fretus affirmavit se decumanis plus quam deberet non daturum. Refertur
eius sermo ad Apronium. Enim vero iste ridere, ac mirari Lollium nihil de
Matrinio, nihil de ceteris rebus audisse. Mittit ad hominem Venerios. Hoc quoque
attendite, apparitores a praetore assignatos habuisse decumanum, si hoc mediocre
argumentum videri potest istum decumanorum nomine ad suos quaestus esse abusum.
Adducitur a Veneriis atque adeo attrahitur Lollius, commodum cum Apronius e </p></section><notes></notes></section>