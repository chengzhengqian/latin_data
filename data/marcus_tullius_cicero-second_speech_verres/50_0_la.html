<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

artifices pupilli cum haberet domi, circum pedes autem homines formosos et litteratos, suos esse dicebat,
se emisse. Cum saepius mater et avia pueri postularent uti, si non redderet pecuniam nec rationem daret, diceret saltem quantum pecuniae Malleoli deportasset, a multis efflagitatus aliquando dixit HS deciens; deinde in codicis extrema cera nomen infimum in flagitiosa litura fecit: expensa Chrysogono servo HS sescenta milia, accepta pupillo Malleolo rettulit. Quo modo ex deciens HS sescenta sint facta, quo modo <span class="sc">dc.</span> eodem modo quadrarint ut illa de Cn. Carbonis pecunia reliqua HS sescenta facta sint, quo modo Chrysogono expensa lata sint, cur id nomen infimum in lituraque sit, vos existimabitis. <span class="br"></span><span class="lineNumber">93</span><span class="br"></span>Tamen HS sescenta milia cum accepta rettulisset, HS quinquaginta milia soluta non sunt; homines, posteaquam reus factus est, alii redditi, alii etiam nunc retinentur, peculia omnium vicariique retinentur.</p>
<p>XXXVII. Haec est istius praeclara tutela. En cui tuos liberos committas, en memoriam mortui sodalis,
en metum vivorum existimationis. Cum tibi se tota Asia spoliandam ac vexandam tradidisset, cum tibi exposita esset omnis ad praedandum Pamphylia, contentus his tam opimis rebus non fuisti? manus a





</p></section><notes></notes></section>