<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
iis
ignibus qui ex Aetnae vertice erumpunt; quas sibi cum ipsa praeferret orbem
omnem peragrasse terrarum. <span class="br"></span><span class="lineNumber">107</span><span class="br"></span> Henna autem, ubi ea
quae dico gesta esse memorantur, est loco perexcelso atque edito, quo in summo
est aequata agri planities et aquae perennes, tota vero ab omni aditu circumcisa
atque directa est; quam circa lacus lucique sunt plurimi atque laetissimi flores
omni tempore anni, locus ut ipse raptum illum virginis quem iam a pueris
accepimus declarare videatur. Etenim prope est spelunca quaedam conversa ad
aquilonem, infinita altitudine, qua Ditem patrem ferunt repente cum curru
exstitisse, abreptamque ex eo loco virginem secum asportasse, et subito non
longe a Syracusis penetrasse sub terras, lacumque in eo loco repente exstitisse,
ubi usque ad hoc tempus Syracusani festos dies anniversarios agunt celeberrimo
virorum mulierumque conventu.</p>
<p>XLIX. Propter huius opinionis vetustatem, quod
horum in iis locis vestigia ac prope incunabula reperiuntur deorum, mira quaedam
tota Sicilia privatim ac publice religio est Cereris Hennensis. Etenim multa
saepe prodigia vim eius numenque declararunt; multis saepe in difficillimis
rebus praesens auxilium eius oblatum est, ut haec insula ab ea non solum
<span class="br"></span><span class="lineNumber">108</span><span class="br"></span> diligi sed etiam incoli custodirique
videatur. Nec solum Siculi, verum etiam ceterae gentes nationesque Hennensem
Cererem maxime colunt. Etenim si Atheniensium sacra summa cupiditate expetuntur,
ad quos Ceres in illo errore venisse dicitur frugesque


</p></section><notes></notes></section>