<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

iniurias ferre non poterat, ex agro profugerat. Verres in Xenonem iudicium dabat
illud suum damnatorium de iugerum professione. Xeno ad se pertinere negabat,
fundum elocatum esse dicebat. Dabat iste iudicium, <span class="sc">Si pareret
iugera eius fundi plura esse quam colonus esset professus</span>, tum uti Xeno
damnaretur. Dicebat ille non modo se non arasse, id quod satis erat, sed nec
dominum esse eius fundi nec locatorem; uxoris esse; eam ipsam suum negotium
gerere, ipsam locavisse. Defendebat Xenonem homo summo splendore et summa
auctoritate praeditus, M. Cossutius. Iste nihilo minus iudicium HS
iɔɔɔ dabat. Ille tametsi recuperatores de
cohorte latronum sibi parari videbat, tamen iudicium se accepturum esse dicebat.
Tum iste maxima voce Veneriis imperat, ut Xeno audiret, dum res iudicetur
hominem ut adservent; cum iudicata sit, ad se ut adducant; et illud simul ait,
se non putare ilium, si propter divitias poenam damnationis contemneret, etiam
virgas contempturum. Hac ille vi et hoc metu adductus tantum decumanis dedit
quantum iste imperavit. <span class="br"></span><span class="lineNumber">56</span><span class="br"></span></p>
<p>XXIII. Polemarchus est Murgentinus, vir bonus atque honestus. Ei cum pro iugeribus quinquaginta medimna <span class="sc">dcc</span> decumae imperarentur, quod recusabat, domum ad istum in ius eductus est, et, cum iste etiam cubaret, in
cubiculum introductus est, quod




</p></section><notes></notes></section>