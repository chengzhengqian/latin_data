<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
 quaestus duplex unius missionis fiebat.
Atque haec homo amentissimus in tanto praedonum impetu tantoquo periculo
provinciae sic palam faciebat ut et ipsi praedones scirent et tota provincia
testis esset.</p>
<p><span class="br"></span><span class="lineNumber">63</span><span class="br"></span>Cum propter istius hanc avaritiam nomine classis
esset in Sicilia, re quidem vera naves inanes, quae praedam praetori, non quae
praedonibus metum afferrent, tamen, cum P. Caesetius et P. Tadius decem navibus
suis semiplenis navigarent, navem quandam piratarum praeda refertam non
ceperunt, sed abduxerunt onere suo plane captam atque depressam. Erat ea navis
plena iuventutis formosissimae, plena argenti facti atque signati, multa cum
stragula veste. Haec una navis a classe nostra non capta est, sed inventa ad
Megaridem, qui locus est non longe a Syracusis. Quod ubi isti nuntiatum est,
tametsi in acta cum mulierculis iacebat ebrius, erexit se tamen, et statim
quaestori legatoque suo custodes misit complures, ut <span class="br"></span><span class="lineNumber">64</span><span class="br"></span> omnia sibi integra quam primum exhiberentur. Appellitur navis
Syracusas; exspectatur ab omnibus supplicium. Iste quasi praeda sibi advecta,
non praedonibus captis, si qui senes ac deformes erant, eos in hostium numero
ducit; qui aliquid formae aetatis artificiique habebant, abducit omnes, non
nullos scribis filio cohortique distribuit, symphoniacos homines sex 



</p></section><notes></notes></section>