<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
Romano
commendari putaret, cum ipse sui generis initium ac nominis ab se gigni et
propagari vellet, hominum potentissimorum suscepit inimicitias, et maximis
laboribus suis usque ad summam senectutem <span class="br"></span><span class="lineNumber">181</span><span class="br"></span> summa
cum gloria vixit. Postea Q. Pompeius, humili atque obscuro loco natus, nonne
plurimis inimicitiis maximisque suis periculis ac laboribus amplissimos honores
est adeptus? Modo C. Fimbriam, C. Marium, C. Caelium vidimus non mediocribus
inimicitiis ac laboribus contendere ut ad istos honores pervenirent ad quos vos
per ludum et per neglegentiam pervenistis. Haec eadem est nostrae rationis regio
et via, horum nos hominum sectam atque instituta persequimur.</p>
<p>LXXI. Videmus
quanta sit in invidia quantoque in odio apud quosdam nobiles homines novorum
hominum virtus et industria; si tantulum oculos deiecerimus, praesto esse
insidias; si ullum locum aperuerimus suspicioni aut crimini, accipiendum statim
vulnus esse; semper nobis vigilandum, <span class="br"></span><span class="lineNumber">182</span><span class="br"></span> semper
laborandum videmus. Inimicitiae sunt, subeantur; labor, suscipiatur; etenim
tacitae magis et occultae inimicitiae timendae sunt quam indictae atque apertae.
Hominum nobilium non fere quisquam nostrae industriae favet; nullis nostris
officiis benivolentiam illorum allicere possumus; quasi natura et genere
diiuncti sint, ita dissident a nobis 

</p></section><notes></notes></section>