<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 ita provinciae praefuisse ut hac utilitate
necessario <span class="br"></span><span class="lineNumber">58</span><span class="br"></span> sit carendum? Deinde, quod alio loco
antea dixi, quae est ista tandem laudatio, cuius laudationis legati et principes
et publice tibi navem aedificatam et privatim se ipsos abs te spoliatos
expilatosque esse dixerunt? Postremo quid aliud isti faciunt, cum te soli ex
Sicilia laudant, nisi testimonio nobis sunt omnia te sibi esse largitum quae tu
de re publica nostra detraxeris? Quae colonia est in Italia tam bono iure, quod
tam immune municipium, quod per hosce annos tam commoda vacatione omnium rerum
sit usum quam Mamertina civitas? Per triennium soli ex foedere quod debuerunt
non dederunt, soli isto praetore omnium rerum immunes fuerunt, soli in istius
imperio ea condicione vixerunt ut populo Romano nihil darent, Verri nihil
negarent.</p>
<p><span class="br"></span><span class="lineNumber">59</span><span class="br"></span>XXIII. Verum ut ad classem, quo ex loco sum
digressus, revertar, accepisti a Mamertinis navem contra leges, remisisti contra
foedera. Ita in una civitate bis improbus fuisti, cum et remisisti quod non
oportebat et accepisti quod non licebat. Exigere te oportuit navem quae contra
praedones, non quae cum praeda navigaret, quae defenderet ne provincia
spoliaretur, non quae provinciae spolia portaret. Mamertini 

</p></section><notes></notes></section>