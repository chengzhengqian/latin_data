<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">123</span><span class="br"></span>Per deos immortales! quo tandem animo sedetis,
iudices, aut haec quem ad modum auditis? Utrum ego desipio et plus quam satis
est doleo tanta calamitate miseriaque sociorum, an vos quoque hie acerbissimus
innocentium cruciatus et maeror pari sensu doloris afficit? Ego enim cum
Herbitensem, cum Heracliensem securi percussum esse dico, versatur mihi ante
oculos indignitas calamitatis.</p>
<p>XLVII. Eorumne populorum cives, eorum agrorum
alumnos, ex quibus maxima vis frumenti quotannis plebi Romanae illorum operis ac
laboribus quaeritur, qui a parentibus spe nostri imperii nostraeque aequitatis
suscepti educatique sunt, ad C. Verris nefariam immanitatem et <span class="br"></span><span class="lineNumber">124</span><span class="br"></span> ad eius funestam securem esse servatos? Cum mihi
Tyndaritani illius venit in mentem, cum Segestani, tum iura simul civitatum
atque officia considero. Quas urbes P. Africanus etiam ornandas esse spoliis
hostium arbitratus est, eas C. Verres non solum illis ornamentis sed etiam viris
nobilissimis nefario scelere privavit. En quod Tyndaritani libenter praedicent:
“Nos in septemdecim populis Siciliae numeramur, nos semper omnibus
Punicis Sicihensibusque bellis amicitiam fidemque populi Romani secuti sumus, a
nobis omnia populo Romano semper et belli adiumenta et pacis ornamenta
ministrata sunt.” Multum </p></section><notes></notes></section>