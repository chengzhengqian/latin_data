<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

vincam tamen exspectationem omnium. Homines sceleris coniurationisque damnati, ad
supplicium traditi, ad palum alligati, repente multis milibus hominum
inspectantibus soluti sunt et Triocalino illi domino redditi.</p>
<p>Quid hoc loco potes dicere, homo amentissime, nisi id quod ego non quaero, quod
denique in re tam nefaria, tametsi dubitari non potest, tamen ne si dubitetur
quidem quaeri oporteat, quid aut quantum aut quo modo acceperis? Remitto tibi
hoc totum atque ista te cura libero; neque enim metuo ne hoc cuiquam
persuadeatur, ut, ad quod facinus nemo praeter te ulla pecunia adduci potuerit,
id tu gratis suscipere conatus sis. Verum de ista furandi praedandique ratione
nihil dico; de hac imperatoria iam <span class="br"></span><span class="lineNumber">12</span><span class="br"></span> tua laude
disputo.</p>
<p>VI. Quid ais, bone custos defensorque provinciae? Tu quos servos arma
capere et bellum facere in Sicilia voluisse cognoras et de consilii sententia
iudicaras, hos ad supplicium iam more maiorum traditos ex media morte eripere ac
liberare ausus es, ut, quam damnatis crucem servis fixeras, hanc indemnatis
videlicet civibus Romanis reservares? Perditae civitates desperatis iam omnibus
rebus hos solent exitus exitiales habere, ut damnati in integrum
</p></section><notes></notes></section>