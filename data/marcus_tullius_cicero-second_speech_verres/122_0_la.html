<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">65</span><span class="br"></span>evocare non potuissem.</p>
<p>XXVII. Verum quod  institui dicere, miserias cognoscite sociorum. Heraclius ille et Epicrates longe mihi obviam cum suis omnibus processerunt, venienti Syracusas egerunt gratias flentes, Romam decedere mecum cupiverunt. Quod erant mihi oppida complura etiam reliqua quae adire vellem, constitui cum hominibus quo die mihi Messanae praesto essent. Eo mihi nuntium miserunt se a praetore retineri. Quibus ego testimonium denuntiavi, quorum edidi nomina Metello, cupidissimi veniendi, maximis iniuriis affecti, adhuc non venerunt. Hoc iure sunt socii ut iis ne deplorare quidem de suis incommodis liceat.</p>
<p><span class="br"></span><span class="lineNumber">66</span><span class="br"></span>Iam Heraclii Centuripini, optimi nobilissimique adulescentis, testimonium audistis: a quo HS <span class="sc">c.</span> milia per calumniam malitiamque petita sunt. Iste poenis compromissisque interpositis HS <span class="sc">cccc.</span> milia extorquenda curavit; quodque iudicium secundum Heraclium de compromisso factum erat, cum civis Centuripinus inter duos cives diiudicasset, id irritum iussit esse, eumque iudicem falso iudicasse iudicavit; in senatu esse, locis commodisque publicis uti vetuit; si quis eum pulsasset, edixit sese iudicium iniuriarum non daturum; quicquid ab eo peteretur, iudicem de sua cohorte daturum, ipsi autem nullius actionem rei
<span class="br"></span><span class="lineNumber">67</span><span class="br"></span>sese daturum. Quae istius auctoritas tantum valuit


</p></section><notes></notes></section>