<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
aut qui dubitet utrum malit meis testibus an tuis defensoribus credere.</p>
<p><span class="br"></span><span class="lineNumber">82</span><span class="br"></span>Dixi iam ante me non omnia istius quae in hoc genere essent enumeraturum, sed electurum ea quae maxime excellerent.</p>
<p>XXXIV. Accipite nunc aliud eius facinus nobile et multis locis saepe commemoratum, et eius modi ut in uno omnia maleficia inesse videantur. Attendite diligenter; invenietis enim id facinus natum a cupiditate, auctum per stuprum, crudelitate perfectum atque conclusum.</p>
<p><span class="br"></span><span class="lineNumber">83</span><span class="br"></span>Sthenius est, hic qui nobis assidet, Thermitanus, antea multis propter summam virtutem summamque nobilitatem, nunc propter suam calamitatem atque istius insignem iniuriam, omnibus notus. Huius hospitio Verres cum esset usus, et cum apud eum non solum Thermis saepenumero fuisset sed etiam habitasset, omnia domo eius abstulit quae paulo magis animum cuiuspiam aut oculos possent commovere. Etenim Sthenius ab adulescentia paulo studiosius haec compararat, supellectilem ex aere elegantiorem, et Deliacam et Corinthiam, tabulas pictas, etiam argenti bene facti, prout Thermitani hominis facultates ferebant, satis. Quae, cum esset in Asia adulescens, studiose, ut dixi, comparabat, non tam suae delectationis causa quam ad invitationes adventusque nostrorum hominum, amicorum atque
<span class="br"></span><span class="lineNumber">84</span><span class="br"></span>hospitum. Quae posteaquam iste omnia abstulit, alia rogando, alia poscendo, alia sumendo, ferebat Sthenius ut poterat; angebatur animi necessario quod
</p></section><notes></notes></section>