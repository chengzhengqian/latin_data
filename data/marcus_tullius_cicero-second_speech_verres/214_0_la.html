<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

necesse est. Sed vos fortasse, quod vos lex commonet, id in hoc loco quaeretis,
num quas ex hisce rebus pecunias ceperit. Docebo cepisse maximas, omnesque eas
iniquitates de quibus antea dixi sui quaestus causa constituisse vincam, si
prius illud propugnaculum quo contra omnes meos impetus usurum se putat ex
defensione eius deiecero.</p>
<p>“Magno,” inquit, “decumas vendidi.”
Quid ais? an tu decumas, homo audacissime atque amentissime, vendidisti? Tu
partes eas quas te senatus populusque Romanus voluit, an fructus integros atque
adeo bona fortunasque aratorum omnes vendidisti? Si palam praeco iussu tuo
praedicasset non decumas frumenti sed dimidias venire partes, et ita emptores,
accessissent ut ad dimidias partes emendas, si pluris vendidisses tu dimidias
quam ceteri decumas, cuinam mirum videretur? Quid? si praeco decumas
pronuntiavit, re vera, hoc est lege, edicto, condicione, plus etiam quam
dimidiae venierunt, tamen hoc tibi praeclarum putabis, te pluris quod non
licebat quam ceteros quod oportebat vendidisse? Pluris decumas <span class="br"></span><span class="lineNumber">41</span><span class="br"></span> vendidisti quam ceteri. Quibus rebus id assecutus es?
innocentia? Aspice aedem Castoris; deinde, si audes, fac mentionem innocentiae.
Diligentia? Codicis lituras tui contemplare in Sthenii Thermitani nomine; deinde
aude te dicere diligentem. Ingenio?</p>
</section><notes></notes></section>