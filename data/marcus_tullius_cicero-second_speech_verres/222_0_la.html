<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>XXI. Nympho est Centuripinus, homo gnavus et industrius, experientissimus ac
diligentissimus arator. Is cum arationes magnas conductas haberet, quod homines
etiam locupletes, sicut ille est, in Sicilia facere consuerunt, easque magna
impensa magnoque instrumento tueretur, tanta ab isto iniquitate oppressus est ut
non modo arationes relinqueret, sed etiam ex Sicilia profugeret, Romamque una
cum multis ab isto eiectis veniret. Fecit ut decumanus Nymphonem negaret ex
edicto illo praeclaro, quod nullam ad aliam rem nisi ad huius modi quaestus
pertinebat, numerum iugerum professum esse. <span class="br"></span><span class="lineNumber">54</span><span class="br"></span>
Nympho cum se vellet aequo iudicio defendere, dat iste viros optimos
recuperatores, eundem ilium medicum Cornelium (is est Artemidorus Pergaeus, qui
in sua patria dux isti quondam et magister ad spoliandum Dianae templum fuit) et
haruspicem Volusium et Valerium praeconem. Nympho antequam plane constitit
condemnatur. Quanti fortasse quaeritis. Nulla erat edicti poena certa: frumenti
omnis eius quod in areis esset. Sic Apronius decumanus non decumam debitam, non
frumentum remotum atque celatum, sed tritici <span class="sc">vii</span> milia
medimnum ex Nymphonis arationibus edicti poena, non redemptionis aliquo iure
tollit.</p>
<p><span class="br"></span><span class="lineNumber">55</span><span class="br"></span>XXII. Xenonis Menaeni, nobilissimi hominis,
uxoris fundus erat colono locatus; colonus, quod decumanorum


</p></section><notes></notes></section>