<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
Bidis oppidum est tenue sane non longe a Syracusis. Hic longe primus civitatis est Epicrates quidam. Huic hereditas HS quingentorum milium venerat a muliere quadam propinqua, atque ita propinqua ut ea etiamsi intestata esset mortua Epicratem Bidinorum
legibus heredem esse oporteret. Recens erat illa res quam ante demonstravi de Heraclio Syracusano,
qui bona non perdidisset nisi ei venisset hereditas.
Huic quoque Epicrati venerat, ut dixi, hereditas.
<span class="br"></span><span class="lineNumber">54</span><span class="br"></span>Cogitare coeperunt eius inimici nihilo minus eodem praetore hunc everti bonis posse quo Heraclius esset eversus. Rem occulte instituunt, ad Verrem per eius interpretes deferunt. Ita causa componitur ut item palaestritae Bidenses peterent ab Epicrate hereditatem,
quem ad modum palaestritae Syracusani ab Heraclio petivissent. Numquam vos praetorem tam palaestricum vidistis; verum ita palaestritas defendebat
ut ab illis ipse unctior abiret. Qui statim, quod praesens esset, iubet cuidam amicorum suorum numerari
<span class="br"></span><span class="lineNumber">55</span><span class="br"></span>HS <span class="sc">lxxx.</span> Res occultari satis non potuit; per quendam eorum qui interfuerant fit Epicrates certior. Primo neglegere et contemnere coepit, quod causa prorsus quod disputari posset nihil habebat. Deinde cum de Heraclio cogitaret et istius libidinem nosset, commodissimum putavit esse de provincia clam abire; itaque fecit, profectus est Regium.</p>
<p>XXIII. Quod ubi auditum est, aestuare illi qui pecuniam dederant,


</p></section><notes></notes></section>