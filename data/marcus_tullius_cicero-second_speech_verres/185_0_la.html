<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

tantum lectorum, quasi omnium istorum villas
<span class="br"></span><span class="lineNumber">184</span><span class="br"></span>ornaturus esses?</p>
<p>LXXV. Et cum haec paucorum mensium ratio in his libellis sit, facite ut vobis triennii totius veniat in mentem. Sic contendo: ex his parvis libellis, apud unum magistrum societatis repertis, vos iam coniectura assequi posse cuius modi praedo iste in illa provincia fuerit, quam multas cupiditates, quam varias, quam infinitas habuerit, quantam pecuniam non solum numeratam verum etiam in huiusce modi rebus positam confecerit.
<span class="br"></span><span class="lineNumber">185</span><span class="br"></span>Quae vobis alio loco planius explicabuntur: nunc hoc attendite. His exportationibus quae recitatae sunt scribit HS <span class="sc">lx</span>. socios perdidisse ex vicensima portorii Syracusis. Pauculis igitur mensibus, ut hi pusilli et contempti libelli indicant, furta praetoris. quae essent HS duodeciens, ex uno oppido solo exportata sunt. Cogitate nunc, cum illa Sicilia sit, hoc est insula quae undique exitus maritimos habeat, quid ex ceteris locis exportatum putetis; quid Agrigento, quid Lilybaeo, quid Panhormo, quid Thermis, quid Halaesa, quid Catina, quid ex ceteris oppidis; quid vero Messana, quem iste sibi locum maxime tutum arbitrabatur, ubi animo semper soluto liberoque erat, quod sibi iste Mamertinos delegerat ad quos omnia quae aut diligentius servanda aut occultius exportanda erant deportaret. His inventis libellis ceteri remoti et diligentius sunt reconditi; nos tamen, ut omnes intellegant hoc
</p></section><notes></notes></section>