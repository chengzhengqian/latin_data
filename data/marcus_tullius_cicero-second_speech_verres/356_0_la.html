<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">41</span><span class="br"></span> opinor istum absentis nomen recepisse. Res clara
Sicilia tota, propter caelati argenti cupiditatem reos fieri rerum capitalium,
neque solum reos fieri, sed etiam absentes. Diodorus Romae sordidatus circum
patronos atque hospites cursare, rem omnibus narrare, Litterae mittuntur isti a
patre vehementes, ab amicis item: videret quid ageret de Diodoro, quo
progrederetur; rem claram esse et invidiosam; insanire hominem, periturum hoc
uno crimine, nisi cavisset. Iste etiam turn patrem, si non in parentis, at in
hominum numero putabat; ad iudicium nondum se satis instruxerat; primus annus
erat provinciae; non, ut in Sthenio, iam refertus pecunia. Itaque furor eius
paululum, non pudore sed metu ac timore, repressus est. Condemnare Diodorum non
audet absentem, de reis eximit. Diodorus interea praetore isto prope triennium
provincia domoque caruit. <span class="br"></span><span class="lineNumber">42</span><span class="br"></span> Ceteri non solum
Siculi, sed etiam cives Romani hoc statuerant, quoniam iste tantum cupiditate
progrederetur, nihil esse quod quisquam putaret se quod isti paulo magis
placeret conservare aut domi retinere posse;</p>
<p>XX. postea vero quam intellexerunt
isti virum fortem, quem summe provincia expectabat, Q. Arrium, non succedere,
statuerunt nihil se tam


</p></section><notes></notes></section>