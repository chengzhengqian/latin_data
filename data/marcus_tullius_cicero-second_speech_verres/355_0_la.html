<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">paucis illis diebus misisse Lilybaeum. Ipse interea recedit; abesse a domo
paulisper maluit quam praesens illud optime factum argentum amittere. Quod ubi
iste audivit, usque eo commotus est ut sine ulla dubitatione insanire omnibus ac
furere videretur. Quia non potuerat eripere argentum ipse Diodoro, erepta sibi
vasa optime facta dicebat; minitari absenti Diodoro, vociferari palam, lacrimas
interdum non tenere. Eriphylam accepimus in fabulis ea cupiditate ut, cum
vidisset monile, ut opinor, ex auro et gemmis, pulchritudine eius incensa
salutem viri proderet. Similis istius cupiditas, hoc etiam acrior atque
insanior, quod illa cupiebat id quod viderat, huius libidines non solum oculis
sed etiam auribus excitabantur.</p>
<p><span class="br"></span><span class="lineNumber">40</span><span class="br"></span>XIX. Conquiri Diodorum tota provincia iubet. Ille
ex Sicilia iam castra commoverat et vasa collegerat. Homo, ut aliquo modo in
provinciam illum revocaret, hanc excogitat rationem, si haec ratio potius quam
amentia nominanda est. Apponit de suis canibus quendam qui dicat se Diodorum
Melitensem rei capitalis reum velle facere. Primo mirum omnibus videri Diodorum
reum, hominem quietissimum, ab omni non modo facinoris verum etiam minimi errati
suspicione remotissimum; deinde esse perspicuum fieri omnia illa propter
argentum. Iste non dubitat iubere nomen referri, et turn primum


</p></section><notes></notes></section>