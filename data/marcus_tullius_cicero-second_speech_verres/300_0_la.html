<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 aureo suo, quem ex his rebus invenit, ista
te ratione uti non sinet. Quid igitur est reliquum nisi uti fateare te Romam
frumentum emptum Siculorum pecunia misisse, publicam pecuniam domum tuam
convertisse?</p>
<p>O consuetudo peccandi, quantam habes iucunditatem improbis et audacibus, cum
poena afuit et <span class="br"></span><span class="lineNumber">177</span><span class="br"></span> licentia consecuta est! Iste in
hoc genere peculatus non nunc primum invenitur, sed nunc demum tenetur. Vidimus
huic ab aerario pecuniam numerari quaestori ad sumptum exercitus consularis,
vidimus paucis post mensibus et exercitum et consulem spoliatum; illa omnis
pecunia latuit in illa caligine ac tenebris quae totam rem publicam tum
occuparant. Iterum gessit hereditariam quaesturam, cum a Dolabella magnam
pecuniam avertit; sed eius rationem cum damnatione Dolabellae permiscuit.
Commissa est pecunia tanta praetori; non reperietis hominem timide nec leviter
haec improbissima lucra ligurrientem; devorare omnem pecuniam publicam non
dubitavit. Ita serpit illud insitum in natura malum consuetudine peccandi
libera, finem ut audaciae statuere ipse non possit. <span class="br"></span><span class="lineNumber">178</span><span class="br"></span> Tenetur igitur aliquando, et in rebus cum maximis tum manifestis
tenetur; atque in eam fraudem mihi videtur divinitus incidisse, non solum ut eas
poenas quas proxime meruisset solveret, sed ut illa etiam scelera eius in
Carbonem et in Dolabellam vindicarentur.</p>
</section><notes></notes></section>