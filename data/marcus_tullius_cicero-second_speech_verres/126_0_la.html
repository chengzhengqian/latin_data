<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
amicos, quos sibi in consilio esse vellet, ipse Verres retineret in consilio. Iste homo liberalis negat se quemquam retinere eorum qui Petilio vellent adesse. Itaque discedunt omnes; nam ceteri quoque impetrant ne retineantur, qui se velle dicebant alterutri eorum qui tum illud iudicium habebant adesse. Itaque iste solus cum sua cohorte nequissima
<span class="br"></span><span class="lineNumber">72</span><span class="br"></span>relinquitur. Non dubitabat Minucius, qui Sopatrum defendebat, quin iste, quoniam consilium dimisisset, illo die rem illam quaesiturus non esset, cum repente iubetur dicere. Respondet “Ad quos?” “Ad me,” inquit, “si tibi idoneus videor qui de homine Siculo ac Graeculo iudicem.” “Idoneus es,” inquit, “sed pervellem adessent ii qui adfuerant antea causamque cognorant.” “Dic,” inquit, “illi adesse non possunt.” “Nam hercule,” inquit Minucius,“me quoque Petilius ut sibi in consilio adessem rogavit”;
<span class="br"></span><span class="lineNumber">73</span><span class="br"></span>et simul a subselliis abire coepit. Iste iratus hominem verbis vehementioribus prosequitur, atque ei gravius etiam minari coepit quod in se tantum crimen invidiamque conflaret.</p>
<p>XXX. Minucius, qui Syracusis sic negotiaretur ut sui iuris dignitatisque meminisset, et qui sciret se ita in provincia rem augere oportere ut ne quid de libertate deperderet, homini quae visa sunt, et quae tempus illud tulit et causa, respondit; causam sese dimisso atque ablegato consilio defensurum negavit. Itaque a subselliis discessit; idemque hoc praeter Siculos ceteri


</p></section><notes></notes></section>