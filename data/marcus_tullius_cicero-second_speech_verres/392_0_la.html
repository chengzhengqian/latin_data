<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent"> concurrunt; eicitur fugaturque Tlepolemus; neque
quicquam ex fano Chrysae praeter unum perparvulum signum ex aere desideratum
est.</p>
<p><span class="br"></span><span class="lineNumber">97</span><span class="br"></span>Matris Magnae fanum apud Enguinos est. (Iam enim
mihi non modo breviter de uno quoque dicendum, sed etiam praetereunda videntur
esse permulta, ut ad maiora istius et illustriora in hoc genere furta et scelera
veniamus.) In hoc fano loricas galeasque aeneas, caelatas opere Corinthio,
hydriasque grandes simili in genere atque eadem arte perfectas idem ille Scipio,
vir omnibus rebus praecellentissimus, posuerat et suum nomen inscripserat. Quid
iam de isto plura dicam aut querar? Omnia illa, iudices, abstulit, nihil in
religiosissimo fano praeter vestigia violatae religionis nomenque P. Scipionis
reliquit; hostium spolia, monumenta imperatorum, decora atque ornamenta fanorum
posthac his praeclaris nominibus amissis in instrumento atque in supellectile C.
Verris nominabuntur. <span class="br"></span><span class="lineNumber">98</span><span class="br"></span> Tu videlicet solus vasis
Corinthiis delectaris, tu illius aeris temperationem, tu operum liniamenta
sollertissime perspicis; haec Scipio ille non intellegebat, homo doctissimus
atque humanissimus, tu sine ulla bona arte, sine humanitate, sine ingenio, sine
litteris, intellegis et iudicas! Vide ne ille non solum temperantia sed etiam
intellegentia te atque istos


</p></section><notes></notes></section>