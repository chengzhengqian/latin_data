<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

putatis, iudices, quam pudicam, quae cum Verre loqueretur, quam religiosam, quae
sacrarii spoliandi rationem ostenderet? Ac minime mirum, quae sacra per summam
castimoniam virorum ac mulierum fiant, eadem per istius stuprum ac flagitium
esse violata.</p>
<p>XLVI. Quid ergo? hoc solum auditione expetere coepit, cum id ipse non vidisset?
Immo vero alia complura; ex quibus eligam spoliationem nobilissimi atque
antiquissimi fani, de qua priore actione testes dicere audistis. Nunc eadem
illa, quaeso, audite, et diligenter, sicut adhuc fecistis, attendite.</p>
<p><span class="br"></span><span class="lineNumber">103</span><span class="br"></span>Insula est Melita, iudices, satis lato a Sicilia
mari periculosoque diiuncta; in qua est eodem nomine oppidum, quo iste numquam
accessit, quod tamen isti textrinum per triennium ad muliebrem vestem
conficiendam fuit. Ab eo oppido non longe in promunturio fanum est Iunonis
antiquum, quod tanta religione semper fuit ut non modo illis Punicis bellis quae
in his fere locis navali copia gesta atque versata sunt, sed etiam hac praedonum
multitudine semper inviolatum sanctumque fuerit. Quin etiam hoc memoriae
proditum est, classe quondam Masinissae regis ad eum locum appulsa praefectum
regium dentes eburneos incredibili magnitudine e fano sustulisse et eos in
Africam portasse Masinissaeque donasse. Regem primo delectatum esse munere;
post, ubi </p></section><notes></notes></section>