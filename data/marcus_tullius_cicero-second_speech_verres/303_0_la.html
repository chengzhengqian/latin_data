<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 sin autem et populus Romanus voluit et
aequum est ita solvi aratoribus, tuus apparitor parva mercede populi conductus
de aratorum bonis praedabitur? Et in hac causa scribarum ordinem in me
concitabit Hortensius, et eorum commoda a me labefactari atque oppugnari iura
dicet? Quasi vero hoc scribis ullo exemplo sit aut ullo iure concessum. Quid ego
vetera repetam, aut quid eorum scribarum mentionem faciam quos constat
sanctissimos homines atque innocentissimos fuisse? Non me fugit, iudices, vetera
exempla pro fictis fabulis iam audiri atque haberi; in his temporibus versabor
miseris ac perditis. Nuper, Hortensi, quaestor fuisti. Quid tui scribae
fecerint, tu potes dicere; ego de meis hoc dico: cum in eadem ista Sicilia pro
frumento pecuniam civitatibus solverem et mecum duos frugalissimos homines
scribas haberem, L. Mamilium et L. Sergium, non modo istas duas quinquagesimas
sed omnino nummum nullum cuiquam esse deductum.</p>
<p>LXXIX. Dicerem hoc mihi totum
esse attribuendum, iudices, si illi umquam hoc a me postulassent, si umquam
<span class="br"></span><span class="lineNumber">183</span><span class="br"></span> omnino cogitassent. Quam ob rem enim scriba
deducat, et non potius mulio qui advexit, tabellarius cuius adventu certiores
facti petiverunt, praeco qui adire iussit, viator aut Venerius qui fiscum
sustulit? 

</p></section><notes></notes></section>