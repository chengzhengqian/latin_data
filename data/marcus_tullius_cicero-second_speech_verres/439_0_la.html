<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

genere iste sit, ne qui diutius in tanta penuria virorum fortium talem
imperatorem ignorare possit. Non ad Q. Maximi sapientiam, neque ad illius
superioris Africani in re gerunda celeritatem, neque ad huius qui postea fuit
singulare consilium, neque ad Pauli rationem ac disciplinam, neque ad C. Marii
vim atque virtutem; sed aliud genus imperatoris sane diligenter retinendum et
conservandum, quaeso, cognoscite.</p>
<p><span class="br"></span><span class="lineNumber">26</span><span class="br"></span>Itinerum primum laborem, qui vel maximus est in
re militari, iudices, et in Sicilia maxime necessarius, accipite quam facilem
sibi iste et iucundum ratione consilioque reddiderit. Primum temporibus hibernis
ad magnitudinem frigorum et tempestatum vim ac fluminum praeclarum hoc sibi
remedium compararat. Urbem Syracusas elegerat, cuius hic situs atque haec natura
esse loci caelique dicitur ut nullus umquam dies tam magna ac turbulenta
tempestate fuerit quin aliquo tempore eius diei solem homines viderint. Hic ita
vivebat iste bonus imperator hibernis mensibus ut eum non facile non modo extra
tectum, sed ne extra lectum quidem quisquam videret; ita diei brevitas
conviviis, noctis longitudo stupris et flagitiis continebatur.</p>
<p><span class="br"></span><span class="lineNumber">27</span><span class="br"></span>Cum autem ver esse coeperat, cuius initium iste
non a Favonio neque ab aliquo astro notabat, sed cum rosam viderat, tum incipere
ver arbitrabatur, dabat se labori atque itineribus; in quibus eo usque se
praebebat


</p></section><notes></notes></section>