<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

simillimus reperiretur: quem absentem reum fecerat, eum absente accusatore condemnat.</p>
<p><span class="br"></span><span class="lineNumber">100</span><span class="br"></span>XLI. Nuntiabatur illi primis illis temporibus id quod pater quoque ad eum pluribus verbis scripserat, agitatam rem esse in senatu; etiam in contione tribunum plebis de causa Sthenii M. Palicanum esse questum; postremo me ipsum apud hoc collegium tribunorum plebis, cum eorum omnium edicto non liceret Romae quemquam esse qui rei capitalis condemnatus esset, egisse causam Sthenii, et cum rem ita exposuissem quem ad modum nunc apud vos, docuissemque hanc damnationem duci non oportere, x tribunos plebis hoc statuisse, idque de omnium sententia pronuntiatum esse, <span class="sc">non videri Sthenium
impediri edicto quo minus ei liceret romae esse.</span>
<span class="br"></span><span class="lineNumber">101</span><span class="br"></span>Cum haec ad istum afferrentur, pertimuit aliquando et commotus est; vertit stilum in tabulis suis, quo facto causam omnem evertit suam; nihil enim sibi reliqui fecit quod defendi aliqua ratione posset. Nam si ita defenderet, “Recipi nomen absentis licet; hoc fieri in provincia nulla lex vetat,” mala et improba defensione, verum aliqua tamen uti videretur; postremo illo desperatissimo perfugio uti posset, se imprudentem fecisse, existimasse id licere; quamquam haec perditissima defensio est, tamen aliquid


</p></section><notes></notes></section>