<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
sacra putatur; tantaque eius auctoritas religionis et est et semper fuit ut ne Persae quidem, cum bellum toti Graeciae dis hominibusque indixissent et mille numero navium classem ad Delum appulissent, quicquam
conarentur aut violare aut attingere. Hoc tu fanum depopulari, homo improbissime atque amentissime,
audebas? Fuit ulla cupiditas tanta quae tantam exstingueret religionem? Et si tum haec non cogitabas, ne nunc quidem recordaris nullum esse tantum malum quod non tibi pro sceleribus tuis iam diu debeatur?</p>
<p><span class="br"></span><span class="lineNumber">49</span><span class="br"></span>XIX. In Asiam vero postquam venit, quid ego adventus istius prandia, cenas, equos muneraque commemorem? Nihil cum Verre de cotidianis criminibus acturus sum. Chio per vim signa pulcherrima
dico abstulisse, item Erythris et Halicarnasso.
Tenedo (praetereo pecuniam quam eripuit) Tenem ipsum, qui apud Tenedios sanctissimus deus habetur, qui urbem illam dicitur condidisse, cuius ex nomine Tenedus nominatur, hunc ipsum, inquam, Tenem, pulcherrime factum, quem quondam in comitio vidistis, abstulit magno cum gemitu civitatis.
<span class="br"></span><span class="lineNumber">50</span><span class="br"></span>Illa vero expugnatio fani antiquissimi et nobilissimi Iunonis Samiae quam luctuosa Samiis fuit, quam acerba toti Asiae, quam clara apud omnes, quam nemini vestrum inaudita! De qua expugnatione cum legati ad C. Neronem in Asiam Samo venissent,



</p></section><notes></notes></section>