<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

non suos oculos, sed omnium cupidissimorum insanias, cum Romam revertisset,
expleret? Qui simul atque in oppidum quodpiam venerat, immittebantur illi
continuo Cibyratici canes, qui investigabant et perscrutabantur omnia. Si quod
erat grande vas et maius opus inventum, laeti afferebant; si minus eius modi
quidpiam venari potuerant, illa quidem certe pro lepusculis capiebantur,
patellae, paterae, turibula. Hic quos putatis fletus mulierum, quas
lamentationes fieri solitas esse in hisce rebus? quae forsitan vobis parvae esse
videantur, sed magnum et acerbum dolorem commovent, mulierculis praesertim, cum
eripiuntur e manibus ea quibus ad res divinas uti consuerunt, quae a suis
acceperunt, quae in familia semper fuerunt.</p>
<p><span class="br"></span><span class="lineNumber">48</span><span class="br"></span>XXII. Hic nolite expectare dum ego haec crimina
agam ostiatim, ab Aeschylo Tyndaritano istum pateram abstulisse, a Thrasone item
Tyndaritano patellam, a Nymphodoro Agrigentino turibulum. Cum testes ex Sicilia
dabo, quem volet ille eligat quem ego interrogem de patellis, pateris,
turibulis; non modo oppidum nullum, sed ne domus quidem ulla paulo locupletior
expers huius iniuriae reperietur. Qui cum in convivium venisset, si quicquam
caelati aspexerat, manus abstinere, iudices, non poterat. Cn. Pompeius est,
Philo qui fuit, Tyndaritanus. Is cenam isti dabat apud villam in Tyndaritano.
Fecit quod Siculi non audebant; ille, civis Romanus quod erat, </p></section><notes></notes></section>