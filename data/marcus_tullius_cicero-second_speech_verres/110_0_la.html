<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

indicta causa fortunis omnibus everti necesse sit?</p>
<p><span class="br"></span><span class="lineNumber">44</span><span class="br"></span>XVIII. Profecto enim negare non potes te ex lege Rupilia sortiri iudices debuisse, cum praesertim Heraclius id postularet. Sin illud dices, te Heraclii voluntate ab lege recessisse, ipse te impedies, ipse tua defensione implicabere. Quare enim primum ille adesse noluit, cum ex eo numero iudices haberet quos postularat? deinde tu cur post illius fugam iudices alios sortitus es, si eos qui erant antea dati utriusque dederas voluntate? Deinde ceteras dicas omnes illo foro M. Postumius quaestor sortitus est; hanc solam tu illo conventu reperiere sortitus.</p>
<p><span class="br"></span><span class="lineNumber">45</span><span class="br"></span>Ergo, inquiet aliquis, donavit populo Syracusano illam hereditatem. Primum, si id confiteri velim, tamen istum condemnetis necesse est; neque enim permissum est ut impune nobis liceat, quod alicui eripuerimus, id alteri tradere. Verum ex ista reperietis
hereditate ita istum praedatum ut perpauca occulte fecerit; populum Syracusanum in maximam invidiam sua infamia, alieno praemio pervenisse; paucos Syracusanos, eos qui nunc se publice laudationis
causa venisse dicunt, et tunc participes praedae fuisse et nunc non ad istius laudationem, sed ad communem
litium aestimationem venisse.   Posteaquam
</p></section><notes></notes></section>