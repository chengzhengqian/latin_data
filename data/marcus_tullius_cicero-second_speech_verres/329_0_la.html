<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

frumenti modus non fuit, sed ne imperandi quidem;
neque enim id quod debebatur, sed quantum commodum fuit imperavit. Summam faciam
vobis ex publicis litteris ac testimoniis civitatum frumenti in cellam imperati;
reperietis quinquiens tanto, iudices, amplius istum quam quantum in cellam
sumere ei licitum sit civitatibus imperasse. Quid ad hanc impudentiam addi
potest, si et aestimavit tanti ut homines ferre non possent, et tanto plus quam
erat ei concessum legibus imperavit?</p>
<p><span class="br"></span><span class="lineNumber">226</span><span class="br"></span>Quapropter cognita tota re frumentaria, iudices,
iam facillime perspicere poteritis amissam esse populo Romano Siciliam,
fructuosissimam atque opportunissimam provinciam, nisi eam vos istius damnatione
recuperatis. Quid est enim Sicilia si agri cultionem sustuleris, et si aratorum
numerum ac nomen exstinxeris? Quid autem potest esse in calamitate residui quod
non ad miseros aratores isto praetore per summam iniuriam ignominiamque
pervenerit? quibus, cum decumas dare deberent, vix ipsis decumae relictae sunt;
cum pecunia deberetur, soluta non est; cum optima aestimatione senatus frumentum
eos in cellam dare voluisset, etiam instrumenta agrorum vendere coacti sunt.</p>
<p><span class="br"></span><span class="lineNumber">227</span><span class="br"></span>XCVIII. Dixi iam ante, iudices, ut has omnes </p></section><notes></notes></section>