<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">impunius id se facturum putavit; apposuit patellam,
in qua sigilla erant egregia. Iste continuo ut vidit, non dubitavit illud
insigne penatium hospitaliumque deorum ex hospitali mensa tollere; sed tamen,
quod ante de istius abstinentia dixeram, sigillis avulsis <span class="br"></span><span class="lineNumber">49</span><span class="br"></span> reliquum argentum sine ulla avaritia reddidit. Quid? Eupolemo
Calactino, homini nobili, Lucullorum hospiti ac perfamiliari, qui nunc apud
exercitum cum L. Lucullo est, non idem fecit? Cenabat apud eum; argentum ille
ceterum purum apposuerat, ne purus ipse relinqueretur, duo pocula non magna,
verum tamen cum emblemate. Hic tamquam festivum acroama, ne sine corollario de
convivio discederet, ibidem convivis spectantibus emblemata evellenda
curavit.</p>
<p>Neque ego nunc istius facta omnia enumerare Conor neque opus est nec fieri ullo
modo potest; tantum unius cuiusque de varia improbitate generis indicia apud vos
et exempla profero. Neque enim ita se gessit in his rebus tamquam rationem
aliquando esset redditurus, sed prorsus ita quasi aut reus numquam esset futurus
aut, quo plura abstulisset, eo minore periculo in iudicium venturus esset; qui
haec quae dico iam non occulte, non per amicos atque interpretes, </p></section><notes></notes></section>