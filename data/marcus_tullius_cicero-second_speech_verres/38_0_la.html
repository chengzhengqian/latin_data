<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

excogitare potuit quam ob rem commiserit, aut quid evenerit, ut in tantum periculum veniret. Non enim potest dicere “cum seditionem sedare vellem, cum frumentum imperarem, cum stipendium cogerem, cum aliquid denique rei publicae causa gererem, quod acrius imperavi, quod animadverti, quod minatus sum.” Quae si diceret, tamen ignosci non oporteret, si nimis atrociter imperando sociis in tantum adductus
<span class="br"></span><span class="lineNumber">71</span><span class="br"></span>periculum videretur.</p>
<p>XXVIII. Nunc cum ipse causam
illius tumultus neque veram dicere neque falsam confingere audeat, homo autem ordinis sui frugalissimus,
qui tum accensus C. Neroni fuit, P. Tettius, haec eadem se Lampsaci cognosse dixerit, vir omnibus
rebus ornatissimus C. Varro, qui tum in Asia militum tribunus fuit, haec eadem ipsa se ex Philodamo
audisse dicat, potestis dubitare quin istum fortuna non tam ex illo periculo eripere voluerit quam ad vestrum iudicium reservare? Nisi vero illud dicet quod et in testimonio Tettii priore actione interpellavit Hortensius (quo tempore quidem signi satis dedit, si quid esset quod posset dicere, se tacere non posse, ut quamdiu tacuit in ceteris testibus scire omnes possemus nihil habuisse quod diceret)—hoc tum dixit, Philodamum et eius filium a C. Nerone
<span class="br"></span><span class="lineNumber">72</span><span class="br"></span>esse damnatos. De quo ne multa disseram, tantum dico, secutum id esse Neronem et eius consilium: quod Cornelium lictorem occisum esse constaret,
</p></section><notes></notes></section>