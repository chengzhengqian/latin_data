<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">operarios; ii denique illud ignari totius negotii ac religionis mercede
accepta sustulerunt. Quod cum ex oppido exportabatur, quem conventum mulierum
factum esse arbitramini, quem fletum maiorum natu? quorum non nulli etiam ilium
diem memoria tenebant cum illa eadem Diana Segestam Carthagine revecta victoriam
populi Romani reditu suo nuntiasset. Quam dissimilis hic dies illi tempori
videbatur! Tum imperator populi Romani, vir clarissimus, deos patrios reportabat
Segestanis ex urbe hostium recuperatos: nunc ex urbe sociorum praetor eiusdem
populi turpissimus atque impurissimus eosdem illos deos nefario scelere
auferebat. Quid hoc tota Sicilia est clarius, quam omnes Segestae matronas et
virgines convenisse, cum Diana exportaretur ex oppido, unxisse unguentis,
complesse coronis et floribus, ture, odoribus incensis usque ad agri fines
prosecutas esse? <span class="br"></span><span class="lineNumber">78</span><span class="br"></span> Hanc tu tantam religionem si
tum in imperio propter cupiditatem atque audaciam non pertimescebas, ne nunc
quidem in tanto tuo liberorumque tuorum periculo perhorrescis? Quem tibi aut
hominem invitis dis immortalibus aut vero deum tantis eorum religionibus
violatis auxilio futurum putas? Tibi ilia Diana in pace atque in otio religionem
nullam attulit? quae cum duas urbes in quibus locata fuerat captas incensasque
vidisset, bis ex duorum bellorum flamma ferroque servata est; quae
Carthaginiensium victoria loco mutato religionem tamen non amisit, P.</p>
</section><notes></notes></section>