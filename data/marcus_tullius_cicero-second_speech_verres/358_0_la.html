<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

posteaquam Curidius pro testimonio dixit te sibi reddidisse, finem reddendi
fecisti, quod intellexisti praeda te de manibus amissa testimonium tamen
effugere non posse. Cn. Calidio, equiti Romano, per omnes alios praetores licuit
habere argentum bene factum, licuit posse domesticis copiis, cum magistratum aut
aliquem superiorem invitasset, ornare et apparare convivium. Multi domi Cn.
Calidii cum potestate atque imperio fuerunt; nemo inventus est tam amens qui
illud argentum tam praeclarum ac tam nobile eriperet, nemo tam audax qui
posceret, nemo tam impudens qui postularet ut venderet. <span class="br"></span><span class="lineNumber">45</span><span class="br"></span> Superbum est enim, iudices, et non ferendum dicere praetorem in
provincia homini honesto, locupleti, splendido “Vende mihi vasa
caelata.” Hoc est enim dicere “Non es dignus tu qui habeas
quae tam bene facta sunt, meae dignitatis ista sunt.” Tu dignior,
Verres, quam Calidius? qui, ut non conferam vitam neque existimationem tuam cum
illius—neque enim est conferenda—hoc ipsum conferam, quo
tu te superiorem fingis: quod HS c͞c͞c͞
divisoribus ut praetor renuntiarere dedisti, trecenta accusatori ne tibi odiosus
esset, ea re contemnis equestrem ordinem et despicis? ea re tibi indignum visum
est quicquam quod tibi placeret Calidium potius habere quam te?</p>
<p><span class="br"></span><span class="lineNumber">46</span><span class="br"></span>XXI. Iactat se iam dudum de Calidio, narrat

</p></section><notes></notes></section>