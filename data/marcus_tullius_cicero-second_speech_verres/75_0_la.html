<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

domus erat non meretricio conventu sed
<span class="br"></span><span class="lineNumber">138</span><span class="br"></span>praetoria turba referta. Simul ac potestas primum data est, adeunt hi quos dixi. Loquitur C. Mustius, rem demonstrat, petit auxilium, pecuniam pollicetur. Respondit illa, ut meretrix, non inhumaniter: libenter
ait se esse facturam, et se cum isto diligenter sermocinaturam; reverti iubet. Tum discedunt; postridie revertuntur; negat illa posse hominem exorari; permagnam eum dicere ex illa re pecuniam confici posse.</p>
<p>LIII. Vereor ne quis forte de populo, qui priori actione non adfuit, haec, quia propter insignem turpitudinem
sunt incredibilia, fingi a me arbitretur.
<span class="br"></span><span class="lineNumber">139</span><span class="br"></span>Ea vos antea, iudices, cognovistis. Dixit iuratus P. Titius, tutor pupilli Iunii; dixit M. Iunius tutor et patruus: Mustius dixisset, si viveret, sed recenti re de Mustio auditum est; dixit L. Domitius, qui cum sciret me ex Mustio vivo audisse, quod eo sum usus plurimum (etenim iudicium, quod prope omnium fortunarum suarum C. Mustius habuit, me uno defendente vicit), cum hoc, ut dico, sciret L. Domitius, me scire ad eum res omnes Mustium solitum esse deferre, tamen de Chelidone reticuit quoad potuit, alio responsionem suam derivavit. Tantus in adulescente
clarissimo ac principe iuventutis pudor fuit ut aliquam diu, cum a me premeretur, omnia potius


</p></section><notes></notes></section>