<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

tractari quod restat ut per haec tempora tractatos videtis? Cur haec a me opera
consumitur? quid sedetis? cur non in media oratione mea consurgitis atque
disceditis? Vultis autem istorum audacias ac libidines aliqua ex parte resecare?
Desinite dubitare utrum sit utilius propter multos improbos uni parcere an unius
improbi supplicio multorum improbitatem coercere.</p>
<p><span class="br"></span><span class="lineNumber">209</span><span class="br"></span>XC. Tametsi quae ista sunt exempla multorum? Nam
cum in causa tanta, cum in crimine maximo dici a defensore coeptum est
factitatum esse aliquid, exspectant ii qui audiunt exempla ex vetere memoria, ex
monumentis ac litteris, plena dignitatis, plena antiquitatis: XCI. haec enim
plurimum solent et auctoritatis habere ad probandum et iucunditatis ad
audiendum. Africanos mihi et Catones et Laelios commemorabis, et eos fecisse
idem dices? Quamvis res mihi non placeat, tamen contra hominum auctoritatem
pugnare non potero. An, cum eos non poteris, proferes hos recentes, Q. Catulum
patrem, C. Marium, Q. Scaevolam, M. Scaurum, Q. Metellum? qui omnes provincias
habuerunt et frumentum cellae nomine imperaverunt. Magna est hominum auctoritas,
et <span class="br"></span><span class="lineNumber">210</span><span class="br"></span> tanta ut etiam delicti suspicionem tegere
possit. Non habes ne ex his quidem hominibus qui nuper fuerunt ullum auctorem
istius aestimationis. Quo me igitur aut ad quae me exempla revocas? Ab illis
hominibus,
</p></section><notes></notes></section>