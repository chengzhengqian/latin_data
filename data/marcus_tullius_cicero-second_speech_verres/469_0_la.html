<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 Verum hoc erat: si ille semel verus pirata
securi percussus esset, pecuniam illam non haberes; si hic falsus esset mortuus
aut profugisset, non esset difficile alium in suppositi locum supponere. Plura
dixi quam volui de illo archipirata; et tamen ea quae certissima sunt huius
criminis argumenta praetermisi; volo enim esse totum mihi crimen hoc integrum;
est certus locus, certa lex, certum tribunal, quo hoc reservetur.</p>
<p><span class="br"></span><span class="lineNumber">80</span><span class="br"></span>XXXI. Hac tanta praeda auctus, mancipiis,
argento, veste locupletatus, nihilo diligentior ad classem ornandam, milites
revocandos alendosque esse coepit, cum ea res non solum provinciae saluti verum
etiam ipsi praedae posset esse. Nam aestate summa, quo tempore ceteri praetores
obire provinciam et concursare consuerunt, aut etiam in tanto praedonum metu et
periculo ipsi navigare, eo tempore ad luxuriem libidinesque suas domo sua regia,
quae regis Hieronis fuit, qua praetores uti solent, contentus non fuit:
tabernacula, quem ad modum consuerat temporibus aestivis, quod antea
demonstravi, carbaseis intenta velis collocari iussit in litore, quod est litus
in Insula Syracusis post Arethusae fontem propter ipsum introitum atque ostium
portus, amoeno sane et ab arbitris <span class="br"></span><span class="lineNumber">81</span><span class="br"></span> remoto loco.
Hic dies aestivos praetor populi Romani, custos defensorque provinciae, sic
vixit ut muliebriacotidie convivia essent, vir accumberet nemo 

</p></section><notes></notes></section>