<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

signa. Quid enim actum est? an litteris pepercisti? Verum hominem amentem hoc
fugit: minus clarum putavit fore quod de armario quam quod de sacrario esset
ablatum. At quo modo abstulit? Non possum dicere planius quam ipse apud vos
dixit Heius. Cum quaesissem num quid aliud de bonis eius pervenisset ad Verrem,
respondit istum ad se misisse ut sibi mitteret Agrigentum peripetasmata.
Quaesivi misissetne; respondit id quod necesse erat, se dicto audientem fuisse
praetori, misisse. Rogavi pervenissentne Agrigentum; dixit pervenisse. Quaesivi
quem ad modum revertissent; negavit adhuc revertiese. Risus populi atque
admiratio omnium vestrum <span class="br"></span><span class="lineNumber">28</span><span class="br"></span> facta est. Hic tibi in
mentem non venit iubere ut haec quoque referret HS vi milibus <span class="sc">d</span> se tibi vendidisse? Metuisti ne aes alienum tibi cresceret, si HS vi
milibus <span class="sc">d</span> tibi constarent ea quae tu facile posses vendere HS
ducentis milibus? Fuit tanti, mihi crede; haberes quod defenderes; nemo
quaereret quanti illa res esset; si modo te posses dicere emisse, facile cui
velles tuam causam et factum probares; nunc de peripetasmatis quem ad modum te
expedias nonhabes.</p>
<p><span class="br"></span><span class="lineNumber">29</span><span class="br"></span>Quid? a Phylarcho Centuripino, homine locuplete
ac nobili, phaleras pulcherrime factas, quae regis Hieronis fuisse dicuntur,
utrum tandem abstulisti an emisti? In Sicilia quidem cum essem, sic a
Centuripinis,

</p></section><notes></notes></section>