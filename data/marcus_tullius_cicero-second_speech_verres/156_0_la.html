<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
ut reliqui menses in suam rationem reverterentur. Hoc si Romae fieri posset, certe aliqua ratione expugnasset iste ut dies <span class="sc">xxxv.</span> inter binos ludos tollerentur, per quos solos iudicium fieri posset.</p>
<p><span class="br"></span><span class="lineNumber">131</span><span class="br"></span>LIII. Iam vero censores quem ad modum isto praetore in Sicilia creati sint operae pretium est cognoscere. Ille enim est magistratus apud Siculos qui diligentissime mandatur a populo propter hanc causam, quod omnes Siculi ex censu quotannis tributa conferunt, in censu habendo potestas omnis aestimationis habendae summaeque faciendae censori permittitur. Itaque et populus cui maxime fidem suarum rerum habeat maxima cura deligit, et propter magnitudinem potestatis hic magistratus a
<span class="br"></span><span class="lineNumber">132</span><span class="br"></span>populo summa ambitione contenditur. In ea re iste nihil obscure facere voluit, non in sortitione fallere, neque dies de fastis eximere. Nihil sane vafre nec malitiose facere conatus est, sed, ut studia cupiditatesque honorum atque ambitiones ex omnibus civitatibus tolleret, quae res evertendae rei publicae solent esse, ostendit sese in omnibus civitatibus
<span class="br"></span><span class="lineNumber">133</span><span class="br"></span>censores esse facturum. Tanto mercatu praetoris indicto, concurritur undique ad istum Syracusas; flagrabat domus tota praetoria studio hominum et cupiditate: nec mirum, omnibus comitiis tot civitatum unam in domum revocatis, tantaque ambitione


</p></section><notes></notes></section>