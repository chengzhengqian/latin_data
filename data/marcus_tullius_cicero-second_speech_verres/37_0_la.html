<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

putaret; quodsi hoc iure legati populi Romani in socios nationesque exteras uterentur, ut pudicitiam
liberorum servare ab eorum libidine tutam non liceret, quidvis esse perpeti satius quam in tanta vi
<span class="br"></span><span class="lineNumber">69</span><span class="br"></span>atque acerbitate versari. Haec cum omnes sentirent, et cum in eam rationem pro suo quisque sensu ac dolore loqueretur, omnes ad eam domum in qua iste deversabatur profecti sunt; caedere ianuam saxis, instare ferro, ligna et sarmenta circumdare ignemque subicere coeperunt. Tum cives Romani, qui Lampsaci
negotiabantur, concurrunt; orant Lampsacenos
ut gravius apud eos nomen legationis quam iniuria legati putaretur; sese intellegere hominem illum esse impurum ac nefarium; sed quoniam nec perfecisset quod conatus esset neque futurus esset Lampsaci postea, levius eorum peccatum fore si homini scelerato pepercissent quam si legato non pepercissent.</p>
<p><span class="br"></span><span class="lineNumber">70</span><span class="br"></span>Sic iste, multo sceleratior et nequior quam ille Hadrianus, aliquanto etiam felicior fuit. Ille, quod eius avaritiam cives Romani ferre non potuerant, Uticae domi suae vivus exustus est; idque ita illi merito accidisse existimatum est ut laetarentur omnes neque ulla animadversio constitueretur: hic sociorum ambustus incendio tamen ex illa flamma periculoque evolavit, neque adhuc causam ullam



</p></section><notes></notes></section>