<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

aratores frumentum dare gratis mallent, et aiebat se tantidem aestimasse quanti
Sacerdotem; neque mentiebatur; sed eadem aestimatione alter sublevarat aratores,
alter everterat. Quod nisi omnis frumenti ratio ex temporibus esset et annona,
non ex numero neque ex summa consideranda, numquam tam grati hi sesquimodii, Q.
Hortensi, fuissent, quos tu cum ad mensurae tam exiguam rationem populo Romano
in capita descripsisses, gratissimum omnibus fecisti; caritas enim annonae
faciebat ut istuc, quod re parvum videtur, tempore magnum videretur. Idem istuc
si in vilitate populo Romano largiri voluisses, derisum tuum beneficium esset
atque contemptum.</p>
<p><span class="br"></span><span class="lineNumber">216</span><span class="br"></span>XCIII. Noli igitur dicere istum idem fecisse
quod Sacerdotem, quoniam non eodem tempore neque simili fecit annona; dicito
potius, quoniam habes auctorem idoneum, quod Antonius uno adventu et vix
menstruis cibariis fecerit, id istum per triennium fecisse, et istius
innocentiam M. Antonii facto atque auctoritate defendito. Nam de Sex. quidem
Peducaeo, fortissimo atque innocentissimo viro, quid dicetis? de quo quis umquam
arator questus est? aut quis non ad hoc tempus innocentissimam omnium
diligentissimamque praeturam illius hominis existimat? Biennium provinciam
obtinuit. Cum alter

</p></section><notes></notes></section>