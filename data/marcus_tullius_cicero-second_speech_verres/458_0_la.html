<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 tibi et urbem quo furta undique deportares
et navem in qua exportares praebuerunt; illud tibi oppidum receptaculum praedae
fuit, illi homines testes custodesque furtorum, illi tibi et locum furtis et
furtorum vehiculum comparaverunt. Itaque ne tum quidem cum classem avaritia ac
nequitia tua perdidisti Mamertinis navem imperare ausus es; quo tempore in tanta
inopia navium tantaque calamitate provinciae, etiamsi precario essent rogandi,
tamen ab iis impetraretur. Reprimebat enim tibi et imperandi vim et rogandi
conatum praeclara illa non populo Romano reddita biremis, sed praetori donata
cybaea. Ea fuit merces imperii, auxilii, iuris, consuetudinis, foederis.</p>
<p><span class="br"></span><span class="lineNumber">60</span><span class="br"></span>Habetis unius civitatis firmum auxilium amissum
ac venditum pretio; cognoscite nunc novam praedandi rationem ab hoc primum
excogitatam.</p>
<p>XXIV. Sumptum omnem in classem frumento stipendio ceterisque rebus
suo quaeque nauarcho civitas semper dare solebat. Is neque ut accusaretur a
nautis committere audebat, et civibus suis rationes referre debe bat, et in illo
omni negotio non modo labore, sed etiam 

</p></section><notes></notes></section>