<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

in vita vestigium libidinis appareat. Omnia postremo quae vindicaris in altero,
tibi ipsi vehementer fugienda sunt. Etenim non modo accusator sed ne obiurgator
quidem ferendus est is qui, quod in altero <span class="br"></span><span class="lineNumber">5</span><span class="br"></span> vitium
reprehendit, in eo ipse reprehenditur. Ego in uno homine omnia vitia quae
possunt in homine perdito nefarioque esse reprehendo; nullum esse dico indicium
libidinis, sceleris, audaciae, quod non in istius unius vita perspicere
possitis. Ergo in isto reo legem hanc mihi, iudices, statuo, vivendum ita esse
ut isti non modo factis dictisque omnibus, sed etiam oris oculorumque illa
contumacia ac superbia quam videtis, dissimillimus esse ac semper fuisse videar.
Patior, non moleste fero, iudices, eam vitam quae mihi sua sponte antea iucunda
fuerit nunc iam mea lege et condicione necessariam quoque futuram.</p>
<p><span class="br"></span><span class="lineNumber">6</span><span class="br"></span>III. Et in hoc homine saepe a me quaeris,
Hortensi, quibus inimicitiis aut qua iniuria adductus ad accusandum descenderim?
Mitto iam rationem officii mei necessitudinisque Siculorum, de ipsis tibi
inimicitiis respondeo. An tu maiores ullas inimicitias putas esse quam
contrarias hominum sententias ac dissimilitudines studiorum ac voluntatum? Fidem
sanctissimam
</p></section><notes></notes></section>