<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 crucem tollere? Verbo satis digno tam
nefaria res appellari nullo modo potest. Non fuit his omnibus iste contentus;
“spectet,” inquit, “patriam; in conspectu legum
libertatisque moriatur.” Non tu hoc loco Gavium, non unum hominem
nescio quem, sed communem libertatis et civitatis causam in illum cruciatum et
crucem egisti. Iam vero videte hominis audaciam! Nonne eum graviter tulisse
arbitramini quod illam civibus Romanis crucem non posset in foro, non in
comitio, non in rostris defigere? Quod enim his locis in provincia sua
celebritate simillimum, regione proximum potuit, elegit; monumentum sceleris
audaciaeque suae voluit esse in conspectu Italiae, vestibulo Siciliae,
praetervectione omnium qui ultro citroque navigarent.</p>
<p><span class="br"></span><span class="lineNumber">171</span><span class="br"></span>LXVII. Si haec non ad cives Romanos, non ad
aliquos amicos nostrae civitatis, non ad eos qui populi Romani nomen audissent,
denique si non ad homines verum ad bestias, aut etiam, ut longius progrediar, si
in aliqua desertissima solitudine ad saxa et ad scopulos haec conqueri ac
deplorare vellem, tamen omnia muta atque inanima tanta et tam indigna rerum
acerbitate commoverentur. Nunc vero cum loquar apud senatores populi Romani,
legum et iudiciorum et iuris auctores, timere non debeo ne non unus iste civis
Romanus illa cruce dignus, ceteri omnes simili <span class="br"></span><span class="lineNumber">172</span><span class="br"></span>
periculo indignissimi iudicentur. Paulo ante, iudices, </p></section><notes></notes></section>