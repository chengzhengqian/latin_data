<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
multos ex te viros primarios audisse, cum diceres ignosci tibi oportere quod falsum codicem protuleris; nam qua invidia C. Iunius conflagravit, ea, nisi providisses,
<span class="br"></span><span class="lineNumber">158</span><span class="br"></span>tibi ipsi tum pereundum fuisset.<a class="footnoteLink" href="#note_LCL221_292_1" id="target_note_LCL221_292_1"><sup>1</sup></a> Hoc modo iste sibi et saluti suae prospicere didicit, referendo in tabulas et privatas et publicas quod gestum non esset, tollendo quod esset, et semper aliquid demendo, mutando, interpolando. Eo enim usque progreditur ut ne defensionem quidem maleficiorum suorum sine aliis maleficiis reperire possit. Eius modi sortitionem homo amentissimus suorum quoque iudicum fore putavit per sodalem suum Q. Curtium, iudicem quaestionis
suae: cui nisi ego vi populi atque hominum clamore atque convicio restitissem, ex hac decuria vestra, cuius mihi copiam quam largissime factam oportebat, quos iste annuerat in suum consilium sine causa subsortiebatur.</p>
</section><notes><section class="footnotes"><ul><li class="note" id="note_LCL221_292_1"><a class="footnoteCrossrefLink" href="#target_note_LCL221_292_1" title="Click to highlight in text"><sup class="lineRef">1</sup>conflagraret . . . fuisse <span class="italic">would improve the sense</span>.</a></li><script type="text/javascript">document.getElementById('note_LCL221_292_1').style.display = "none";</script></ul></section></notes></section>