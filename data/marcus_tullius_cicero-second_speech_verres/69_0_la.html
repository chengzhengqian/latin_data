<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

si ipse Verrem convenisset, aequitate causae, auctoritate
sua, commovere hominem posset. Domum ad eum venit, rem demonstrat, quam pridem sibi hereditas
venisset docet; quod facile homini ingenioso in causa aequissima fuit, multa quae quemvis commovere
possent dixit; ad extremum petere coepit ne usque eo suam auctoritatem despiceret gratiamque contemneret ut se tanta iniuria afficeret. Homo Ligurem accusare coepit, qui in re adventicia atque hereditaria tam diligens, tam attentus esset; debere eum aiebat suam quoque rationem ducere; multa sibi opus esse, multa canibus suis quos circa se haberet. Non possum illa planius commemorare quam ipsum Ligurem pro testimonio dicere audistis. <span class="br"></span><span class="lineNumber">127</span><span class="br"></span>Quid est, Verres? utrum ne his quidem testibus credetur, an haec ad rem non pertinent? non credemus
M. Octavio? non L. Liguri? quis nobis credet, cui nos? quid est quod planum fieri testibus possit, si hoc non fit? An id quod dicunt leve est? Nihil levius quam praetorem urbanum hoc iuris in suo magistratu constituere, omnibus quibus hereditas venerit coheredem praetorem esse oportere. An vero dubitamus quo ore iste ceteros homines inferiores loco, auctoritate, ordine, quo ore homines rusticanos ex municipiis, quo denique ore, quos numquam liberos putavit, libertinos homines solitus sit appellare, qui
</p></section><notes></notes></section>