<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
istius domus una
capiet? Idcirco nemo superiorum attigit, ut hic tolleret? ideo C. Claudius
Pulcher rettulit, ut C. Verres posset auferre? At non requirebat ille Cupido
lenonis domum ac meretriciam disciplinam; facile illo sacrario patrio
continebatur; Heio se a maioribus relictum esse sciebat in hereditate sacrorum,
non quaerebat meretricis heredem.</p>
<p><span class="br"></span><span class="lineNumber">8</span><span class="br"></span>Sed quid ego tam vehementer invehor? verbo uno
repellar. “Emi,” inquit. Di immortales, praeclaram
defensionem! Mercatorem in provinciam cum imperio ac securibus misimus, omnia
qui signa, tabulas pictas, omne argentum, aurum, ebur, gemmas coemeret, nihil
cuiquam relinqueret! Haec enim mihi ad omnia defensio patefieri videtur, emisse.
Primum, si id quod vis tibi ego concedam, ut emeris, quoniam in toto hoc genere
hac una defensione usurus es, quaero cuius modi tu iudicia Romae putaris esse,
si tibi hoc quemquam concessurum putasti, te in praetura atque imperio tot res
tam pretiosas, omnes denique res quae alicuius pretii fuerint, tota ex provincia
coemisse.</p>
<p><span class="br"></span><span class="lineNumber">9</span><span class="br"></span>V. Videte maiorum diligentiam, qui nihildum etiam
istius modi suspicabantur, verum tamen ea quae parvis in rebus accidere poterant
providebant. Neminem qui cum potestate aut legatione in provinciam

</p></section><notes></notes></section>