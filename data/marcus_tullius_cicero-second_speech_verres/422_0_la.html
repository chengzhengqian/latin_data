<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

illic eius modi est ut eum pueri sectentur, ut omnes cum loqui coepit irrideant.
Huius tamen insania, quae ridicula est aliis, mihi tum molesta sane fuit; nam
cum spumas ageret in ore, oculis arderet, voce maxima vim me sibi afferre
clamaret, copulati in ius <span class="br"></span><span class="lineNumber">149</span><span class="br"></span> pervenimus. Hic ego
postulare coepi ut mihi tabulas obsignare ac deportare liceret; ille contra
dicere, negare esse illud senatus consultum in quo praetor appellatus esset,
negare id mihi tradi oportere. Ego legem recitare, omnium mihi tabularum et
litterarum fieri potestatem; ille furiosus urgere nihil ad se nostras leges
pertinere. Praetor intellegens negare sibi placere, quod senatus consultum ratum
esse non deberet, id me Romam deportare. Quid multa? nisi vehementius homini
minatus essem, nisi legis sanctionem poenamque recitassem, tabularum mihi
potestas facta non esset. Ille autem insanus, qui pro isto vehementissime contra
me declamasset, postquam non impetravit, credo, ut in gratiam mecum rediret,
libellum mihi dat in quo istius furta Syracusana perscripta erant, quae ego
antea iam ab aliis cognoram et acceperam.</p>
<p><span class="br"></span><span class="lineNumber">150</span><span class="br"></span>LXVII. Laudent te iam sane Mamertini, quoniam ex
tota provincia soli sunt qui te salvum velint; ita tamen laudent ut Heius, qui
princeps legationis est, adsit; ita laudent ut ad ea quae rogati erunt mihi </p></section><notes></notes></section>