<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Nam in isto, iudices, hoc novum reperietis. Audimus aliquem tabulas numquam confecisse: quae est opinio hominum de Antonio, falsa, nam fecit diligentissime: verum sit hoc genus aliquod, minime probandum. Audimus alium non ab initio fecisse, sed ex tempore aliquo confecisse: est aliqua etiam eiusce rei ratio. Hoc vero novum et ridiculum est quod hic nobis respondit cum ab eo tabulas postularemus, usque ad M. Terentium et C. Cassium consules confecisse,
<span class="br"></span><span class="lineNumber">61</span><span class="br"></span>postea destitisse. Alio loco hoc cuius modi sit considerabimus; nunc nihil ad me attinet, horum enim temporum in quibus nunc versor habeo tabulas et tuas et patris. Plurima signa pulcherrima, plurimas tabulas optimas deportasse te negare non potes; atque utinam neges! Unum ostende in tabulis aut tuis aut patris tui emptum esse: vicisti. Ne haec quidem duo signa pulcherrima quae nunc ad impluvium
tuum stant, quae multos annos ad valvas Iunonis Samiae steterunt, habes quo modo emeris; haec, inquam, duo, quae in aedibus tuis sola iam sunt, quae sectorem exspectant, relicta ac destituta a ceteris signis.</p>
<p><span class="br"></span><span class="lineNumber">62</span><span class="br"></span>XXIV. At, credo, in hisce solis rebus indomitas cupiditates atque effrenatas habebat: ceterae libidines eius ratione aliqua aut modo continebantur.




</p></section><notes></notes></section>