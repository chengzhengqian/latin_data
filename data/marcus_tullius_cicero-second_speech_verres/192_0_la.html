<section class="div1 language" lang="la"><header><hgroup><h1>Cicero</h1></hgroup></header><section class="div2">
<h2><span class="ac">Actionis Secundae in C. Verrem Liber Tertius</span></h2>
<p><span class="br"></span><span class="lineNumber">1</span><span class="br"></span>I. Omnes qui alterum, iudices, nullis impulsi
inimicitiis, nulla privatim laesi iniuria, nullo praemio adducti in iudicium rei
publicae causa vocant providere debent non solum quid oneris in praesentia
tollant, sed quantum in omnem vitam negotii suscipere conentur. Legem enim sibi
ipsi dicunt innocentiae continentiae virtutumque omnium qui ab altero rationem
vitae reposcunt, atque eo magis si id, ut ante dixi, faciunt nulla re commoti
alia nisi utilitate <span class="br"></span><span class="lineNumber">2</span><span class="br"></span> communi. Nam qui sibi hoc
sumpsit, ut corrigat mores aliorum ac peccata reprehendat, quis huic ignoscat si
qua in re ipse ab religione officii declinarit? Quapropter hoc etiam magis ab
omnibus eius modi civis laudandus ac diligendus est, quod non solum ab re
publica civem improbum removet, verum etiam se ipsum eius modi fore profitetur
ac praestat ut sibi non modo communi voluntate virtutis atque officii, sed etiam
vi quadam magis necessaria recte sit <span class="br"></span><span class="lineNumber">3</span><span class="br"></span> honesteque
vivendum. Itaque hoc, iudices, ex homine clarissimo atque eloquentissimo, L.
Crasso, saepe auditum est, cum se nullius rei tam paenitere
</p></section><notes></notes></section>