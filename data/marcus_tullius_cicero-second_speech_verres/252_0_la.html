<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">


versabor in uno genere diutius, et ita cetera de oratione mea tollam ut in causa
tamen relinquam. Audietis Agrigentinorum, fortissimorum virorum,
diligentissimorum aratorum, querimonias; cognoscetis Entellinorum, hominum summi
laboris summaeque industriae, dolorem et iniurias; Heracliensium, Gelensium,
Soluntinorum incommoda proferentur; Catinensium, locupletissimorum hominum
amicissimorumque, agros vexatos ab Apronio cognoscetis; Tyndaritanam,
nobilissimam civitatem, Cephaloeditanam, Haluntinam, Apolloniensem, Enguinam,
Capitinam perditas esse hac iniquitate decumarum intellegetis; Inensibus,
Murgentinis, Assorinis, Helorinis, Ietinis nihil omnino relictum; Cetarinos,
Scherinos, parvarum civitatum homines, omnino abiectos esse ac perditos; omnes
denique agros decumanos per triennium populo Romano ex parte decuma, C. Verri ex
omni reliquo vectigales fuisse, et plerisque aratoribus nihil omnino
superfuisse; si cui quid autem aut relictum aut remissum sit, id fuisse tantum
quantum ex eo quo istius avaritia contenta fuit redundarit.</p>
<p><span class="br"></span><span class="lineNumber">104</span><span class="br"></span>XLIV. Duarum mihi civitatum reliquos feci agros,
iudices, fere optimos ac nobilissimos, Aetnensem et Leontinum. Horum ego agrorum
missos faciam quaestus triennii; unum annum eligam, quo facilius id quod
institui explicare possim. Sumam annum tertium, quod et recentissimus est et ab
isto ita </p></section><notes></notes></section>