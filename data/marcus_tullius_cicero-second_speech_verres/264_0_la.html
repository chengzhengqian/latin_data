<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">iugis remansisse, quod metuebant, si decessissent,
ne reliquas fortunas omnes amitterent; quibus autem iste nihil reliqui quod
perderent fecerat, eos plane non solum ex agris verum etiam ex civitatibus suis
profugisse. Illi ipsi, qui remanserant, vix decuma pars aratorum, relicturi
agros omnes erant, nisi ad eos Metellus Roma litteras misisset se decumas lege
Hieronica venditurum, et nisi ab iis hoc petivisset, ut sererent quam plurimum;
quod illi semper sua causa fecerant, cum eos nemo rogaret, quam diu
intellegebant sese sibi et populo Romano, non Verri et Apronio serere,
impendere, laborare.</p>
<p><span class="br"></span><span class="lineNumber">122</span><span class="br"></span>Iam vero, iudices, si Siculorum fortunas
neglegitis, si quem ad modum socii populi Romani a magistratibus nostris
tractentur non laboratis, at vos communem populi Romani causam suscipite atque
defendite. Eiectos aratores esse dico, agros vectigales vexatos atque exinanitos
a Verre, populatam vastatamque provinciam. Haec omnia doceo litteris civitatum,
ostendo testimoniis et publicis honestissimarum civitatum et privatis
primariorum virorum.</p>
<p>LIII. Quid vultis amplius? Num expectatis dum L. Metellus,
is qui multos in istum testes imperio et potestate deterruit, idem absens de
istius scelere, improbitate, </p></section><notes></notes></section>