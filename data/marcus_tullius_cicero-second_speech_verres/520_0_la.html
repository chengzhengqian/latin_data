<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">lacrimas in morte misera atque indigna nauarchorum
non tenebamus, et recte ac merito sociorum innocentium miseria commovebamur:
quid nunc in nostro sanguine tandem facere debemus? Nam civium Romanorum omnium
sanguis coniunctus existimandus est, quoniam et salutis omnium ratio et veritas
postulat. Omnes hoc loco cives Romani, et qui adsunt et qui ubique sunt, vestram
severitatem desiderant, vestram fidem implorant, vestrum auxilium requirunt;
omnia sua iura, commoda, auxilia, totam denique libertatem, in vestris
sententiis versari arbitrantur. <span class="br"></span><span class="lineNumber">173</span><span class="br"></span> A me tametsi
satis habent, tamen, si res aliter accidrint, plus habebunt fortasse quam
postulant. Nam si qua vis istum de vestra severitate eripuerit, id quod neque
metuo, iudices, neque ullo modo fieri posse video, sed si in hoc me ratio
fefellerit, Siculi causam suam perisse querentur et mecum pariter moleste
ferent, populus quidem Romanus brevi, quoniam mihi potestatem apud se agendi
dedit, ius suum me agente suis suffragiis ante Kalendas Februarias recuperabit.
Ac si de mea gloria atque amplitudine quaeritis, iudices, non est alienum meis
rationibus istum mihi ex hoc iudicio ereptum ad illud populi Romani iudicium
reservari. Splendida est illa causa, probabilis mihi et facilis, populo grata
atque iucunda; </p></section><notes></notes></section>