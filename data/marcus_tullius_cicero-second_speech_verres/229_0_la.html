<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

et vestra et superiorum memoria scitis esse: ecquem vidistis, ecquem audistis in
tantis furtis, in tam apertis, in tanta audacia, in tanta impudentia <span class="br"></span><span class="lineNumber">65</span><span class="br"></span> esse versatum? Apronius stipatores Venerios secum
habebat; ducebat eos circum civitates; publice sibi convivia parari, sterni
triclinia, et in foro sterni iubebat; eo evocari homines honestissimos non solum
Siculos sed etiam equites Romanos, ut, quicum vivere nemo umquam nisi turpis
impurusque voluisset, ad eius convivium spectatissimi atque honestissimi viri
tenerentur. Haec tu, omnium mortalium profligatissime ac perditissime, cum
scires, cum audires cotidie, cum videres, si sine tuo quaestu maximo fierent,
cum tanto tuo periculo fieri paterere atque concederes? Tantum apud te quaestus
Apronii, tantum eius sermo inquinatissimus et blanditiae flagitiosae valuerunt,
ut numquam animum tuum cura tuarum fortunarum <span class="br"></span><span class="lineNumber">66</span><span class="br"></span>
cogitatioque tangeret? Cernitis, iudices, quod et quantum incendium decumanorum
impetu non solum per agros sed etiam per reliquas fortunas aratorum, neque solum
per bona sed etiam per iura libertatis et civitatis isto praetore pervaserit.
Videtis pendere alios ex arbore, pulsari autem alios et verberari, porro alios
in publico custodiri, destitui alios in convivio,
</p></section><notes></notes></section>