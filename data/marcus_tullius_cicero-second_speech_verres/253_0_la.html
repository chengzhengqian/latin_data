<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 administratus ut, cum se certe
decessurum videret, non laboraret si aratorem in Sicilia nullum omnino esset
relicturus. Agri Aetnensis et Leontini decumas agemus. Attendite, iudices,
diligenter. Agri sunt feraces, annus tertius, decumanus Apronius.</p>
<p><span class="br"></span><span class="lineNumber">105</span><span class="br"></span>De Aetnensibus perpauca dicam; dixerunt enim
ipsi priore actione publice. Memoria tenetis Artemidorum Aetnensem, legationis
eius principem, publice dicere Apronium venisse Aetnam cum Veneriis; vocasse ad
se magistratus, imperasse ut in foro sibi medio lecti sternerentur, cotidie
solitum esse non modo in publico sed etiam de publico convivari; cum in eius
conviviis symphonia caneret maximisque poculis ministraretur, retineri solitos
esse aratores, atque ab eis non modo per iniuriam sed etiam per contumeliam
tantum exprimi frumenti quantum <span class="br"></span><span class="lineNumber">106</span><span class="br"></span> Apronius
imperasset. Audistis haec, iudices; quae nunc ego omnia praetereo et relinquo.
Nihil de luxuria Apronii loquor, nihil de insolentia, nihil de permissa ab isto
licentia, nihil de singulari nequitia ac turpitudine: tantum de quaestu ac lucro
dicam unius agri et unius anni, quo facilius vos coniecturam de triennio et de
tota Sicilia facere possitis. Sed mihi Aetnensium brevis est ratio; ipsi enim
venerunt, ipsi publicas litteras deportaverunt; docuerunt vos


</p></section><notes></notes></section>