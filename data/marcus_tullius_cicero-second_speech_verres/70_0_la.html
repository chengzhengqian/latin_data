<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

ob ius dicundum M. Octavium Ligurem, hominem ornatissimum loco, ordine, nomine, virtute, ingenio, copiis, poscere pecuniam non dubitavit?</p>
<p><span class="br"></span><span class="lineNumber">128</span><span class="br"></span>XLIX. In sartis tectis vero quem ad modum se gesserit quid ego dicam? Dixerunt qui senserunt; sunt alii qui dicant; notae res ac manifestae prolatae sunt et proferentur. Dixit Cn. Fannius, eques Romanus,
frater germanus Q. Titinii, iudicis tui, tibi se pecuniam dedisse. Recita. <span class="sc">testimonium cn. fannii</span>. Nolite Cn. Fannio dicenti credere, noli, inquam, tu, Q. Titini, Cn. Fannio, fratri tuo, credere; dicit enim rem incredibilem; C. Verrem insimulat avaritiae et audaciae, quae vitia videntur in quemvis potius quam in istum convenire. Dixit Q. Tadius, homo familiarissimus patris istius, non alienus a matris eius genere et nomine; tabulas protulit quibus pecuniam se dedisse ostendit. Recita. <span class="sc">nomina q. tadii.</span> Recita. <span class="sc">testimonium q. tadii</span>. Ne Tadii quidem tabulis nec testimonio credemus? Quid igitur in iudiciis sequemur? Quid est aliud omnibus omnia peccata et maleficia concedere nisi hoc, hominum honestissimorum testimoniis et virorum bonorum tabulis non credere?</p>
<p><span class="br"></span><span class="lineNumber">129</span><span class="br"></span>Nam quid ego de cotidiano sermone querimoniaque


</p></section><notes></notes></section>