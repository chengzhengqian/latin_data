<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

imperioque invasisses, tamen, opinor, quae signa atque ornamenta ex iis urbibus sustulisses, haec non in tuam domum neque in suburbana amicorum sed
<span class="br"></span><span class="lineNumber">55</span><span class="br"></span>Romam in publicum deportasses.</p>
<p>XXI. Quid ego de M. Marcello loquar, qui Syracusas urbem ornatissimam
cepit? quid de L. Scipione, qui bellum in Asia gessit Antiochumque regem potentissimum vicit? quid de Flaminino, qui regem Philippum et Macedoniam
subegit? quid de L. Paulo, qui regem Persen vi ac virtute superavit? quid de L. Mummio, qui urbem pulcherrimam atque ornatissimam Corinthum, plenissimam
rerum omnium, sustulit, urbesque Achaiae Boeotiaeque multas sub imperium populi Romani dictionemque subiunxit? Quorum domus, cum honore et virtute florerent, signis et tabulis pictis erant vacuae; at vero urbem totam templaque deorum omnesque Italiae partes illorum donis ac monumentis
<span class="br"></span><span class="lineNumber">56</span><span class="br"></span>exornatas videmus. Vereor ne haec forte cuiquam nimis antiqua et iam obsoleta videantur; ita enim tum aequabiliter omnes erant eius modi ut haec laus eximiae virtutis et innocentiae non solum hominum verum etiam temporum illorum esse videatur. P. Servilius, vir clarissimus maximis rebus gestis, adest de te sententiam laturus: Olympum vi, copiis, consilio,
virtute cepit, urbem antiquam et omnibus rebus auctam et ornatam. Recens exemplum fortissimi viri profero; nam postea Servilius imperator populi Romani Olympum urbem hostium cepit quam tu in iisdem locis legatus quaestorius oppida pacata


 


</p></section><notes></notes></section>