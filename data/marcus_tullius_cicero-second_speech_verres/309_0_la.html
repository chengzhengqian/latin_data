<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent"> quod eum qui hoc facit avarum possumus existimare,
crimen in eo constituere non tam facile possumus, quod videtur concedendum
magistratibus nostris esse ut iis quo loco velint frumentum accipere liceat.
Itaque hoc est quod multi fortasse fecerunt, sed ita multi ut ii quos
innocentissimos meminimus aut audivimus non fecerint.</p>
<p><span class="br"></span><span class="lineNumber">191</span><span class="br"></span>LXXXIII. Quaero nunc abs te, Hortensi: cum
utrisne tandem istius factum collaturus es? Cum iis, credo, qui benignitate
adducti per beneficium et gratiam civitatibus concesserunt ut nummos pro
frumento darent. Ita credo petisse ab isto aratores ut, cum HS ternis tritici
modium vendere non possent, pro singulis modiis ternos denarios dare liceret. An
quoniam hoc non audes dicere, illuc confugies, vecturae difficultate adductos
ternos denarios dare maluisse? Cuius vecturae? quo ex loco in quem locum ne
portarent? Philomelio Ephesum? Video quid inter annonam interesse soleat, video
quot dierum via sit, video Philomeliensibus expedire quanti Ephesi sit frumentum
dare potius in Phrygia quam Ephesum portare aut ad emendum frumentum <span class="br"></span><span class="lineNumber">192</span><span class="br"></span> Ephesum pecuniam et legatos mittere. In Sicilia vero
quid eius modi est? Henna mediterranea est maxime. Coge ut ad aquam tibi, id
quod summi </p></section><notes></notes></section>