<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

adseculas, recipere solere. Iste, qui una cupiditate
raperetur, totum illius postulatum causamque neglexit; per vim ad eum, qui recipere non debebat, Rubrium deduci imperavit.</p>
<p>XXVI. Hic Philodamus, posteaquam ius suum obtinere non potuit, ut humanitatem consuetudinemque suam retineret laborabat. Homo, qui semper hospitalissimus amicissimusque nostrorum hominum existimatus esset, noluit videri ipsum illum Rubrium invitus domum suam recepisse: magnifice et ornate, ut erat in primis inter suos copiosus, convivium comparat; rogat Rubrium ut quos ei commodum sit invitet; locum sibi soli, si videatur, relinquat; etiam filium suum, lectissimum adulescentem, foras ad propinquum suum quendam <span class="br"></span><span class="lineNumber">66</span><span class="br"></span>mittit ad cenam. Rubrius istius comites invitat: eos omnes Verres certiores facit quid opus esset. Mature veniunt; discumbitur. Fit sermo inter eos, et invitatio ut Graeco more biberetur. Hortatur hospes; poscunt maioribus poculis; celebratur omnium sermone laetitiaque convivium. Posteaquam
satis calere res Rubrio visa est, “Quaeso” inquit, “Philodame, cur ad nos filiam tuam non intro vocari iubes?” Homo, qui et summa gravitate et iam id aetatis et parens esset, obstupuit hominis improbi dicto. Instare Rubrius; tum ille, ut aliquid responderet, negavit moris esse Graecorum ut in convivio virorum accumberent mulieres. Hic tum alius ex alia parte “enim vero ferendum hoc quidem non est; vocetur mulier!” et simul servis suis


</p></section><notes></notes></section>