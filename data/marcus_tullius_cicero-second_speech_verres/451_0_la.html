<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Mamertinum publice praefuisse. Reliqua est materies. Hanc Reginis, ut ipsi
dicunt—tametsi tu negare non potes—publice, quod Mamertini
materiem non habent, imperavisti.</p>
<p>XIX. Si et ex quo fit navis et qui faciunt
imperio tibi tuo, non pretio, praesto fuerunt, ubi tandem istud latet quod tu de
tua pecunia <span class="br"></span><span class="lineNumber">48</span><span class="br"></span> dicis impensum? At Mamertini in
tabulis nihil habent. Primum video potuisse fieri ut ex aerario nihil darent;
etenim vel Capitolium, sicut apud maiores nostros factum est, publice coactis
fabris operisque imperatis gratiis exaedificari atque effici potuit;
deinde—id quod perspicio et quod ostendam,<a class="footnoteLink" href="#note_LCL293_520_1" id="target_note_LCL293_520_1"><sup>1</sup></a> cum ipsos
produxero, ipsorum ex litteris—multas pecunias isti erogatas in
operum locationes falsas atque inanes esse perscriptas. Iam illud minime mirum
est, Mamertinos a quo summum beneficium acceperant, quem sibi amiciorem quam
populo Romano esse cognoverant, eius capiti litteris suis pepercisse. Sed si
argumento est Mamertinos tibi pecuniam non dedisse, quia scriptum non habent,
sit argumento tibi gratis stare navem, quia quid emeris aut quid locaris
scriptum proferre non potes.</p>
<p><span class="br"></span><span class="lineNumber">49</span><span class="br"></span>At enim idcirco navem Mamertinis non imperasti,
quod sunt foederati. Di approbent! habemus hominem

</p></section><notes><section class="footnotes"><ul><li class="note" id="note_LCL293_520_1"><a class="footnoteCrossrefLink" href="#target_note_LCL293_520_1" title="Click to highlight in text"><sup class="lineRef">1</sup><span class="italic">To avoid the broken construction, Zumpt emends to</span>
deinde perspicio, id quod ostendam, <span class="italic">etc</span>.</a></li><script type="text/javascript">document.getElementById('note_LCL293_520_1').style.display = "none";</script></ul></section></notes></section>