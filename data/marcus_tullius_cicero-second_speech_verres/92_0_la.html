<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

homines ex tota provincia nobilissimi primique publice privatimque venerunt; gravissima atque amplissima quaeque civitas vehementissime suas iniurias persecuta est.</p>
<p>At quem ad modum, iudices, venerunt? Videor enim mihi liberius apud vos iam pro Siculis loqui debere quam forsitan ipsi velint; saluti enim potius eorum consulam quam voluntati. Ecquem existimatis
umquam ulla in provincia reum absentem contra inquisitionem accusatoris tantis opibus, tanta cupiditate
esse defensum? Quaestores utriusque provinciae
qui isto praetore fuerant cum fascibus mihi <span class="br"></span><span class="lineNumber">12</span><span class="br"></span>praesto fuerunt; his porro qui successerunt, vehementer
istius cupidi, liberaliter ex istius cibariis tractati, non minus acres contra me fuerunt. Videte quid potuerit qui quattuor in una provincia quaestores studiosissimos defensores propugnatoresque habuerit, praetorem vero cohortemque totam sic studiosam ut facile appareret non tam illis Siciliam, quam inanem offenderant, quam Verrem ipsum, qui plenus decesserat,
provinciam fuisse. Minari Siculis, si decrevissent
legationes quae contra istum dicerent, minari, si qui essent profecti; aliis, si laudarent, benignissime promittere; gravissimos privatarum rerum testes,
</p></section><notes></notes></section>