<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
—ne quis forte
me in crimine obscuro versari atque affingere aliquid suspicione hominum
arbitretur—in foro, inquam, Syracusis flens ac deos hominesque
contestans clamare coepit candelabrum factum e gemmis, quod in Capitolium
missurus esset, quod in templo clarissimo populo Romano monumentum suae
societatis amicitiaeque esse voluisset, id sibi C. Verrem abstulisse; de ceteris
operibus ex auro et gemmis quae sua penes ilium essent se non laborare, hoc sibi
eripi miserum esse et indignum. Id etsi antea iam mente et cogitatione sua
fratrisque sui consecratum esset, tamen tum se in illo conventu civium Romanorum
dare donare dicare consecrare Iovi Optimo Maximo, testemque ipsum Iovem suae
voluntatis ac religionis adhibere.</p>
<p>XXX. Quae vox, quae latera, quae vires huius unius criminis querimoniam possunt
sustinere? Rex Antiochus, qui Romae ante oculos omnium nostrum biennium fere
comitatu regio atque ornatu fuisset, is cum amicus et socius populi Romani
esset, amicissimo patre, avo, maioribus, antiquissimis et clarissimis regibus,
opulentissimo et maximo regno, praeceps provincia populi Romani exturbatus est.
<span class="br"></span><span class="lineNumber">68</span><span class="br"></span> Quem ad modum hoc accepturas nationes
exteras, </p></section><notes></notes></section>