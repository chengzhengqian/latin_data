<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">iudices, audistis: ceteros Leontinos, quibus non
modo Apronius in agris sed ne tempestas quidem ulla nocere potuit, expectare
nolite. Etenim non modo incommodi nihil ceperunt, sed etiam in Apronianis illis
rapinis in quaestu sunt compendioque versati.</p>
<p><span class="br"></span><span class="lineNumber">110</span><span class="br"></span>Quapropter, quoniam me Leontina civitas atque
legatio propter eam quam dixi causam defecit, mihimet ineunda ratio et via
reperiunda est qua ad Apronii quaestum, sive adeo qua ad istius ingentem
immanemque praedam possim pervenire. Agri Leontini decumae tertio anno venierunt
tritici medimnum <span class="sc">x͞x͞x͞v͞i͞</span>, hoc
est tritici mod. <span class="sc">cc</span> et <span class="sc">xvi</span> milibus. Magno,
iudices, magno; neque enim hoc possum negare. Itaque necesse est aut damnum aut
certe non magnum lucrum fecisse decumanos; hoc enim solet usu venire <span class="br"></span><span class="lineNumber">111</span><span class="br"></span> iis qui magno redemerunt. Quid si ostendo in hac una
emptione lucri fieri tritici mod. <span class="sc">c</span>, quid si <span class="sc">cc</span>, quid si <span class="sc">ccc</span>, quid si <span class="sc">cccc</span>
milia? dubitabitis etiam cui ista tanta praeda quaesita sit? Iniquum me esse
quispiam dicet, qui ex lucri magnitudine coniecturam capiam furti atque praedae.
Quid? si doceo, iudices, eos qui <span class="sc">c͞c͞c͞c͞</span> mod. lucri
faciunt damnum facturos fuisse, si tua iniquitas, si tui ex cohorte
recuperatores non intercederent, num quis poterit in tanto lucro tantaque
iniquitate dubitare quin propter improbitatem tuam tam magnos quaestus feceris,
propter magnitudinem quaestus improbus esse volueris?</p>
</section><notes></notes></section>