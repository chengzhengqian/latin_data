<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quod tum non exstaret, lege ageret in hereditatem; aut, pro praede litis vindiciarum cum satis accepisset, sponsionem faceret et ita de hereditate
certaret. Hoc, opinor, iure et maiores nostri et nos semper usi sumus. Videte ut hoc iste correxerit.
<span class="br"></span><span class="lineNumber">116</span><span class="br"></span>Componit edictum his verbis ut quivis intellegere possit unius hominis causa conscriptum esse, tantum quod hominem non nominat; causam quidem totam perscribit, ius, consuetudinem, aequitatem, edicta omnium neglegit. <span class="sc">ex edicto urbano. si de hereditate
ambigitur. . . si possessor sponsionem non
faciet</span>. Iam quid ad praetorem uter possessor sit? nonne id quaeri oportet, utrum possessorem esse oporteat? Ergo, quia possessor est, non moves possessione; si possessor non esset, non dares? Nusquam
enim scribis, neque tu aliud quicquam edicto amplecteris nisi eam causam pro qua pecuniam
<span class="br"></span><span class="lineNumber">117</span><span class="br"></span>acceperas. Iam hoc ridiculum est: <span class="sc">si de hereditate ambigetur, et tabulae testamenti obsignatae non minus multis signis quam e lege oportet ad me proferentur,
secundum tabulas testamenti potissimum possessionem dabo</span>. Hoc translaticium est; sequi illud oportet, <span class="sc">si tabulae testamenti non proferentur.</span> Quid ait? se ei daturum qui se dicat heredem esse.



</p></section><notes></notes></section>