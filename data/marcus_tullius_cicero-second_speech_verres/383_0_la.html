<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">iudicium de pecuniis repetundis ne sit hoc tempore,
Segestanorum iniuriae neglegantur: basis P. Scipionis restituatur, nomen invicti
imperatoris incidatur, signum pulcherrimum Carthagine captum reponatur. Haec abs
te non Siculorum defensor, non tuus accusator, non Segestani postulant, sed is
qui laudem gloriamque P. Africani tuendam conservan-damque suscepit. Non vereor
ne hoc officium meum P. Servilio iudici non probem, qui, cum res maximas
gesserit monumentaque suarum rerum gestarum cum maxime constituat atque in iis
elaboret, profecto volet haec non solum suis posteris verum etiam omnibus viris
fortibus et bonis civibus defendenda, non spolianda improbis tradere. Non vereor
ne tibi, Q. Catule, displiceat, cuius amplissimum orbi terrarum clarissimumque
monumentum est, quam plurimos esse custodes monumentorum, et putare omnes bonos
alienae gloriae defensionem ad officium suum pertinere. <span class="br"></span><span class="lineNumber">83</span><span class="br"></span> Equidem ceteris istius furtis atque flagitiis ita moveor ut ea
reprehendenda tantum putem; hic vero tanto dolore afficior ut nihil mihi
indignius, nihil minus ferendum esse videatur. Verres Africani monumentis domum
suam plenam stupri, plenam flagitii, pienam dedecoris ornabit? Verres
temperantissimi sanctissimique viri monumentum, Dianae </p></section><notes></notes></section>