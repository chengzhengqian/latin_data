<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

coegisti; ut pecuniam conferrent in eas statuas quae Romae ponerentur imperasti: ut idem darent homines aratorum nomine—dederunt; ut idem pro parte in commune Siciliae conferrent—etiam id contulerunt. Una civitas cum tot nominibus pecuniam contulerit, idemque hoc civitates ceterae fecerint, nonne res ipsa vos admonet ut putetis modum aliquem huic cupiditati constitui oportere? Quid? si hoc voluntate sua nulla civitas fecit, si omnes imperio, metu, vi, malo adductae tibi pecuniam statuarum nomine contulerunt, per deos immortales, num cui dubium esse poterit quin, etiamsi statuerit accipere ad statuas licere, idem tamen statuat eripere certe non licere? <span class="br"></span><span class="lineNumber">146</span><span class="br"></span>Primum igitur in hanc rem testem totam Siciliam citabo, quae mihi una voce statuarum nomine magnam pecuniam per vim coactam esse demonstrat. Nam legationes omnium civitatum in postulatis communibus, quae fere omnia ex tuis iniuriis nata sunt, etiam hoc ediderunt, <span class="sc">ut statuas ne cui, nisi cum is
de provincia decessisset, pollicerentur</span>.</p>
<p>LX. Tot praetores in Sicilia fuerunt, totiens apud maiores nostros Siculi senatum adierunt, totiens hac memoria: tamen huiusce novi postulati genus atque principium <span class="br"></span><span class="lineNumber">147</span><span class="br"></span>tua praetura attulit. Quid enim tam novum non solum re sed genere ipso postulandi? Nam cetera
</p></section><notes></notes></section>