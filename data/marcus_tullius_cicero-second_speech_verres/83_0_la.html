<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quod ornamentum pueritiae pater dederat, indicium atque insigne fortunae, hoc ab isto praedone ereptum
<span class="br"></span><span class="lineNumber">153</span><span class="br"></span>esse graviter tum et acerbe homines ferebant. Neque erant hae lacrimae populares magis quam nostrae, quam tuae, Q. Hortensi, quam horum qui sententiam laturi sunt, ideo quod communis est causa, commune periculum: communi praesidio talis improbitas tamquam
aliquod incendium restinguenda est. Habemus
enim liberos parvos; incertum est quam longa cuiusque nostrum vita futura sit; consulere vivi ac prospicere debemus ut illorum solitudo et pueritia quam firmissimo praesidio munita sit. Quis est enim qui tueri possit liberum nostrorum pueritiam contra improbitatem magistratuum? Mater, credo. Scilicet
magno praesidio fuit Anniae pupillae mater, femina primaria; minus, illa deos hominesque implorante,
iste infanti pupillae fortunas patrias ademit. Tutoresne defendent? Perfacile vero apud istius modi praetorem, a quo M. Marcelli tutoris in causa pupilli Iunii et oratio et voluntas et auctoritas repudiata est.</p>
<p><span class="br"></span><span class="lineNumber">154</span><span class="br"></span>LIX. Quaerimus etiam quid iste in ultima Phrygia, quid in extremis Pamphyliae partibus fecerit, qualis in bello praedonum praedo ipse fuerit, qui in foro populi Romani pirata nefarius reperiatur? Dubitamus
quid iste in hostium praeda molitus sit, qui
</p></section><notes></notes></section>