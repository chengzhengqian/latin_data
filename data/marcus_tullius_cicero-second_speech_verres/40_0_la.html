<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

reperire neminem poterat; quis enim esset aut togatus, qui Dolabellae gratia, aut Graecus, qui eiusdem vi et imperio non moveretur? Accusator autem opponitur civis Romanus de creditoribus Lampsacenorum: qui si dixisset quod iste iussisset, per eiusdem istius lictores a populo pecuniam posset exigere. Cum haec omnia tanta contentione, tantis copiis agerentur; cum illum miserum multi accusarent,
nemo defenderet; cumque Dolabella cum suis praefectis pugnaret in consilio, Verres fortunas agi suas diceret, idem testimonium diceret, idem esset in consilio, idem accusatorem parasset; haec cum omnia fierent, et cum hominem constaret occisum: tamen tanta vis istius iniuriae, tanta in isto improbitas
putabatur, ut de Philodamo “amplius” pronuntiaretur.</p>
<p><span class="br"></span><span class="lineNumber">75</span><span class="br"></span>XXX. Quid ego nunc in altera actione Cn. Dolabellae spiritus, quid huius lacrimas et concursationes
proferam, quid C. Neronis, viri optimi atque innocentissimi, non nullis in rebus animum nimis timidum atque demissum? qui in illa re quid facere potuerit non habebat, nisi forte, id quod omnes tum desiderabant, ut ageret eam rem sine Verre et sine Dolabella: quicquid esset sine his actum omnes probarent; tum vero quod pronuntiatum est non per Neronem iudicatum, sed per Dolabellam ereptum existimabatur. Condemnatur enim perpaucis sententiis
</p></section><notes></notes></section>