<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">


aratoris interfuit, quanti decumae venirent. Non enim ita est ut, si magno
venierint, plus arator debeat, si parvo, minus; ut frumenta nata sunt, ita
decumae veneunt; aratoris autem interest ita se frumenta habere ut decumae quam
plurimo venire possint; dum arator ne plus decuma det, expedit ei decumam
<span class="br"></span><span class="lineNumber">148</span><span class="br"></span> esse quam maximan. Verum hoc, ut opinor,
esse vis caput defensionis tuae, magno te decumas vendidisse atque aliorum
quidem agrorum pro portione magno decumas vendidisse, agri vero Leontini, qui
plurimum efficit, tritici mod. <span class="sc">c͞c͞x͞v͞i͞</span>. Si
doceo pluris aliquanto potuisse te vendere, neque iis voluisse addicere qui
contra Apronium licerentur, et Apronio multo minoris quam aliis potueris vendere
tradidisse—si hoc doceo, poteritne te ipse Alba, tuus antiquissimus
non solum amicus verum etiam amator, absolvere?</p>
<p>LXIV. Dico equitem Romanum, hominem in primis honestum, Q. Minucium, cum sui
similibus ad decumas agri Leontini tritici mod. non mille nec duo nec tria
milia, sed ad unas unius agri decumas tritici modium triginta voluisse addere;
ei potestatem emendi non esse factam, ne res abiret ab Apronio. <span class="br"></span><span class="lineNumber">149</span><span class="br"></span> Negare hoc, nisi forte omnia negare constituisti,
nullo modo potes; palam res gesta est maximo conventu </p></section><notes></notes></section>