<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
dici videretur. Tollit ex tabulis id quod erat, et facit coram delatum esse.</p>
<p><span class="br"></span><span class="lineNumber">102</span><span class="br"></span>XLII. Hic videte in quot se laqueos induerit, quorum ex nullo se umquam expediet. Primum, ipse in Sicilia saepe et palam de loco superiore dixerat, et in sermone multis demonstrarat, licere nomen recipere absentis, se exemplo fecisse quod fecisset. Haec eum dictitasse priore actione et Sex. Pompeius Chlorus dixit, de cuius virtute antea commemoravi, et Cn. Pompeius Theodorus, homo et Cn. Pompeii clarissimi viri iudicio plurimis maximisque in rebus probatissimus et omnium existimatione ornatissimus, et Posides Macro Soluntinus, homo summa nobilitate, existimatione, virtute ornatissimus; et hac actione quam voletis multi dicent, et qui ex isto ipso audierunt viri primarii nostri ordinis, et alii qui interfuerunt cum absentis nomen reciperetur. Deinde Romae, cum res esset acta in senatu, omnes istius amici, in his etiam pater eius hoc defendebat, licere fieri, saepe esse factum, istum quod fecisset aliorum exemplo institutoque fecisse.
<span class="br"></span><span class="lineNumber">103</span><span class="br"></span>Dicit praeterea testimonium tota Sicilia, quae in communibus postulatis civitatum omnium consulibus edidit, rogare atque orare patres conscriptos ut statuerent ne absentium nomina reciperentur.
</p></section><notes></notes></section>