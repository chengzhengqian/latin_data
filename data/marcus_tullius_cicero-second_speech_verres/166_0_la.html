<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
    
sese ad statuas tuas pecuniam,metu ac malo coactos, invitissimos contulisse.</p>
<p><span class="br"></span><span class="lineNumber">149</span><span class="br"></span>Quid? si hoc non dicant, tibi non necesse sit ipsi id confiteri? Vide et perspice qua defensione sis usu-rus; nam intelleges hoc tibi de statuis confitendum esse.</p>
<p>LXI. Mihi enim renuntiatur ita constitui a tuis patronis, hominibus ingeniosis, causam tuam, et ita eos abs te institui et doceri: ut quisque ex provincia Sicilia gravior homo atque honestior testimonium vehementius dixerit, sicuti multi primarii viri multa dixerunt, te statim hoc istis tuis defensoribus dicere, “Inimicus est propterea quod arator est.” Itaque uno genere, opinor, circum-scribere habetis in animo genus hoc aratorum, quod eos infenso animo atque inimico venisse dicatis quia fuerit in decumis iste vehementior. Ergo aratores inimici omnes et adversarii sunt? nemo eorum est, quin perisse te cupiat? Omnino praeclare te habes cum is ordo atque id hominum genus quod optimum atque honestissimum est, a quo uno et summa rei publicae et illa provincia maxime continetur,
<span class="br"></span><span class="lineNumber">150</span><span class="br"></span> tibi est inimicissimum? Verum esto; alio loco de aratorum animo et iniuriis videro; nunc,quod mihi abs te datur, id accipio, eos tibi esse inimicissimos. Nempe ita dicis, propter decumas. Concedo: non quaero iure an iniuria sint inimici. Quid ergo? illae quid sibi statuae equestres inauratae volunt, quae populi Romani oculos animosque maxime offendunt, propter aedem Volcani? Nam inscriptum esse video


</p></section><notes></notes></section>