<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">esset, tum se tamen in conspectum nautis paulisper
dedit. Stetit soleatus praetor populi Romani cum pallio purpureo tunicaque
talari muliercula nixus in litore; iam hoc istum vestitu Siculi civesque Romani
<span class="br"></span><span class="lineNumber">87</span><span class="br"></span> permulti saepe viderant. Posteaquam paulum
provecta classis est et Pachynum quinto die denique adpulsa, nautae coacti fame
radices palmarum agrestium, quarum erat in illis locis sicuti in magna parte
Siciliae multitudo, colligebant, et iis miseri perditique alebantur; Cleomenes
autem, qui alterum se Verrem cum luxurie ac nequitia tum etiam imperio putaret,
similiter totos dies in litore tabernaculo posito perpotabat.</p>
<p>XXXIV. Ecce autem
repente, ebrio Cleomene esurientibus ceteris, nuntiatur piratarum esse naves in
portu Odysseae; nam ita is locus nominatur; nostra autem classis erat in portu
Pachyni. Cleomenes autem, quod erat terrestre praesidium, non re sed nomine,
speravit iis militibus quos ex eo loco deduxisset explere se numerum nautarum et
remigum posse. Reperta est eadem istius hominis avarissimi ratio in praesidiis
quae in classibus; nam erant perpauci <span class="br"></span><span class="lineNumber">88</span><span class="br"></span> reliqui,
ceteri dimissi. Princeps Cleomenes in quadriremi Centuripina malum erigi, vela
fieri, praecidi ancoras imperavit, et simul ut se ceteri sequerentur signum dari
iussit. Haec Centuripina navis erat incredibili celeritate velis; nam scire isto
praetore


</p></section><notes></notes></section>