<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
nobis arbitremur. Africani est hoc, hominis liberalissimi—verum
tamen ea liberalitas est probanda quae
<span class="br"></span><span class="lineNumber">29</span><span class="br"></span>sine periculo existimationis est, ut in illo fuit: cum ab eo quidam vetus assectator ex numero amicorum non impetraret uti se praefectum in Africam duceret, et id ferret moleste, “Noli” inquit “mirari si tu hoc a me non impetras: ego iam pridem ab eo cui meam existimationem caram fore arbitror peto ut mecum praefectus proficiscatur, et adhuc impetrare non possum.” Etenim re vera multo magis est petendum ab hominibus, si salvi et honesti esse volumus, ut eant nobiscum in provinciam, quam in beneficii loco deferendum. Sed tu, cum et tuos amicos in provinciam
quasi in praedam invitabas, et cum iis ac per eos praedabare, et eos in contione anulis aureis donabas, non statuebas tibi non solum de tuis sed etiam de illorum factis rationem esse reddendam?</p>
<p><span class="br"></span><span class="lineNumber">30</span><span class="br"></span>Cum hos sibi quaestus constituisset magnos atque uberes ex his causis quas ipse instituerat cum consilio,
hoc est cum sua cohorte, cognoscere, tum illud infinitum genus invenerat ad innumerabilem pecuniam
corripiendam.</p>
<p>XII. Dubium nemini est quin omnes omnium pecuniae positae sint in eorum potestate
qui iudicia dant et eorum qui iudicant, quin nemo vestrum possit aedes suas, nemo fundum, nemo bona patria obtinere, si, cum haec a quopiam vestrum
</p></section><notes></notes></section>