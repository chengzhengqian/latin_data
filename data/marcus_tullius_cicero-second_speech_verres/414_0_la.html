<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent"> primum existimabam, ut Romae ex istius amicis
acceperam, civitatem Syracusanam propter Heraclii hereditatem non minus esse
isti amicam quam Mamertinam propter praedarum ac furtorum omnium societatem;
simul et verebar ne mulierum nobilium et formosarum gratia, quarum iste arbitrio
praeturam per triennium gesserat, virorumque quibuscum illae nuptae erant nimia
in istum non modo lenitudine sed etiam liberalitate oppugnarer, si quid ex
litteris <span class="br"></span><span class="lineNumber">137</span><span class="br"></span> Syracusanorum conquirerem. Itaque
Syracusis cum civibus Romanis eram, eorum tabulas exquirebam, iniurias
cognoscebam. Cum diutius in negotio curaque fueram, ut requiescerem curamque
animi remitterem, ad Carpinatii praeclaras tabulas revertebar, ubi cum equitibus
Romanis, hominibus ex illo conventu honestissimis, illius Verrucios, de quibus
ante dixi, explicabam; a Syracusanis prorsus nihil adiumenti neque publice neque
privatim exspectabam, neque erat in animo postulare.</p>
<p>Cum haec agerem, repente ad me venit Heraclius, is qui tum magistratum Syracusis
habebat, homo nobilis, qui sacerdos Iovis fuisset, qui honos est apud
Syracusanos amplissimus. Agit mecum et cum fratre meo ut, si nobis videretur,
adiremus ad eorum senatum; frequentes esse in curia; se iussu senatus <span class="br"></span><span class="lineNumber">138</span><span class="br"></span> nobis petere ut veniremus. Primo nobis fuit dubium



</p></section><notes></notes></section>