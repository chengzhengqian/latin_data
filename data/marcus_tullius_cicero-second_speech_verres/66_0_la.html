<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
decretumque mutabat, alias inter aliquos contrarium sine ulla religione decernebat ac proximis paulo ante
<span class="br"></span><span class="lineNumber">121</span><span class="br"></span>decreverat. Hinc illi homines erant qui etiam ridiculi
inveniebantur ex dolore; quorum alii, id quod saepe audistis, negabant mirandum esse ius tam nequam esse verrinum: alii etiam frigidiores erant, sed quia stomachabantur ridiculi videbantur esse, cum Sacerdotem exsecrabantur qui verrem tam nequam reliquisset. Quae ego non commemorarem (neque enim perfacete dicta neque porro hac severitate
digna sunt) nisi vos illud vellem recordari, istius nequitiam et iniquitatem tum in ore vulgi atque in communibus proverbiis esse versatam.</p>
<p><span class="br"></span><span class="lineNumber">122</span><span class="br"></span>XLVII. In plebem vero Romanam utrum superbiam
prius commemorem an crudelitatem? Sine dubio crudelitas gravior est atque atrocior. Oblitosne igitur hos putatis esse quem ad modum sit iste solitus virgis plebem Romanam concidere? Quam rem etiam tribunus plebis in contione egit, cum eum quem iste virgis ceciderat in prospectum populi Romani produxit. Cuius rei recognoscendae faciam vobis suo
<span class="br"></span><span class="lineNumber">123</span><span class="br"></span>tempore potestatem. Superbia vero quae fuerit quis ignorat? quem ad modum is tenuissimum quemque contempserit, despexerit, liberum esse numquam duxerit? P. Trebonius viros bonos et honestos complures
fecit heredes; in iis fecit suum libertum. Is



</p></section><notes></notes></section>