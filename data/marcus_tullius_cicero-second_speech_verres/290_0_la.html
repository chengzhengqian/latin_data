<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">162</span><span class="br"></span> educatus; quid isto fore festivius arbitramur,
si est tuus natura filius, consuetudine discipulus, voluntate similis? Quem ego,
iudices, quamvis bonum fortemque facile paterer evadere; non enim me inimicitiae
commovent si quae mihi cum isto futurae sunt. Nam si in omnibus rebus innocens
fuero meique similis, quid mihi istius inimicitiae nocebunt? sin aliqua in re
Verris similis fuero, non magis mihi deerit inimicus quam Verri defuit. Etenim,
iudices, eius modi respublica debet esse, et erit veritate iudiciorum costituta,
ut inimicus neque deesse nocenti possit neque obesse innocenti. Quapropter nulla
res est quam ob rem ego istum nolim ex paternis probris ac vitiis emergere; id
quod tametsi isti difficile est, tamen haud scio an fieri possit, praesertim si,
sicut nunc fit, custodes amicorum eum sectabuntur, quoniam pater tam neglegens
ac dissolutus est.</p>
<p><span class="br"></span><span class="lineNumber">163</span><span class="br"></span>Verum huc longius quam voluntas fuit ab epistula
Timarchidi digressa est oratio mea, qua recitata conclusurum me esse crimen
decumanum dixeram; ex quo intellexistis innumerabilem frumenti numerum per
triennium aversum ab re publica esse ereptumque aratoribus.</p>
<p>LXX. Sequitur ut de frumento empto vos, iudices, doceam, maximo atque
impudentissimo furto; de </p></section><notes></notes></section>