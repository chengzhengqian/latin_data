<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quasi communi consilio ab illis diligenter, ut, qui unum equitem Romanum
contumelia dignum putasset, <span class="br"></span><span class="lineNumber">95</span><span class="br"></span> ab universo ordine
malo dignus iudicaretur: tu sic ordinem senatorium despexisti, sic ad iniurias
libidinesque tuas omnia coaequasti, sic habuisti statutum cum animo ac
deliberatum, omnes qui habitarent in Sicilia, aut qui Siciliam te praetore
attigissent, iudices reicere, ut illud non cogitares tamen, ad eiusdem ordinis
homines te iudices esse venturum? in quibus si ex ipsorum domestico incommodo
nullus dolor insideret, tamen esset illa cogitatio, in alterius iniuria sese
despectos dignitatemque ordinis contemptam et abiectam. Quod mehercule, iudices,
mihi non mediocriter ferendum videtur; habet enim quendam aculeum contumelia
quem pati pudentes ac viri boni <span class="br"></span><span class="lineNumber">96</span><span class="br"></span> difficillime
possunt. Spoliasti Siculos; solent enim muti esse in iniuriis suis. Vexasti
negotiatores; inviti enim Romam raroque decedunt. Equites Romanos ad Apronii
iniurias dedisti; quid enim iam nocere possunt quibus non licet iudicare? Quid?
cum senatores summis iniuriis afficis, quid aliud dicis nisi hoc,
“Cedo mihi etiam istum senatorem, ut hoc amplissimum nomen senatorium
non modo ad invidiam imperitorum sed etiam ad contumeliam improborum <span class="br"></span><span class="lineNumber">97</span><span class="br"></span> natum esse videatur”? Neque hoc in
</p></section><notes></notes></section>