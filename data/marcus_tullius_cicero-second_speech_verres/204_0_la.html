<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
vita sed corpore atque
ore significat, immensa aliqua vorago est et gurges vitiorum turpitudinumque
omnium. Hunc in omnibus stupris, hunc in fanorum expilationibus, hunc in impuris
conviviis principem adhibebat; tantamque habet morum similitudo coniunctionem
atque concordiam ut Apronius, qui aliis inhumanus ac barbarus, isti uni commodus
ac disertus videretur; ut, quem omnes odissent neque videre vellent, sine eo
iste esse non posset; ut, cum alii ne conviviis quidem isdem quibus Apronius,
hic isdem etiam poculis uteretur; postremo ut odor Apronii taeterrimus oris et
corporis, quem, ut aiunt, ne bestiae quidem ferre possent, uni isti suavis et
iucundus videretur. Ille erat in tribunali proximus, in cubiculo solus, in
convivio dominus, ac tum maxime cum accubante praetextato praetoris filio
saltare in convivio nudus coeperat.</p>
<p><span class="br"></span><span class="lineNumber">24</span><span class="br"></span>X. Hunc, uti dicere institui, principem Verres ad
fortunas aratorum vexandas diripiendasque esse voluit; huius audaciae,
nequitiae, crudelitati fidelissimos socios optimosque cives scitote hoc praetore
traditos, iudices, atque addictos fuisse novis institutis et edictis, tota
Hieronica lege, quem ad modum antea dixi, reiecta et repudiata.</p>
<p><span class="br"></span><span class="lineNumber">25</span><span class="br"></span>Primum edictum audite, iudices, praeclarum:
Quantum decumanus edidisset aratorem sibi decumae </p></section><notes></notes></section>