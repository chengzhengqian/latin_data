<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Africani virtute religionem simul cum loco recuperavit. Quo quidem scelere
suscepto cum inanis esset basis et in ea P. Africani nomen incisum, res indigna
atque intoleranda videbatur omnibus, non solum religiones esse violatas, verum
etiam P. Africani, viri fortissimi, rerum gestarum gloriam, memoriam virtutis,
monumenta victoriae C. Verrem sustulisse. <span class="br"></span><span class="lineNumber">79</span><span class="br"></span> Quod
cum isti renuntiaretur de basi ac litteris, existimavit homines in oblivionem
totius negotii esse venturos si etiam basim tamquam indicem sui sceleris
sustulisset. Itaque tollendam istius imperio locaverunt; quae vobis locatio ex
publicis litteris Segestanorum priore actione recitata est.</p>
<p>XXXVI. Te nunc, P. Scipio, te, inquam, lectissimum ornatissimumque adulescentem,
appello, abs te officium tuum debitum generi et nomini requiro et flagito. Cur
pro isto, qui laudem honoremque familiae vestrae depeculatus est, pugnas, cur
eum defensum esse vis, cur ego tuas partes suscipio, cur tuum munus sustineo,
cur M. Tullius P. Africani monumenta requirit, P. Scipio eum qui ilia sustulit
defendit? Cum mos a maioribus traditus sit, ut monumenta maiorum ita suorum
quisque defendat ut ea ne ornari quidem nomine aliorum sinat, tu isti aderis,
qui non obstruxit aliqua ex parte monumento


</p></section><notes></notes></section>