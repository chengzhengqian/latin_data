<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

sceleris fuisset ut Lampsaceni moriendum sibi potius quam perpetiendum putarent, numquam illos in eum locum progressuros fuisse ut vehementius odio libidinis
<span class="br"></span><span class="lineNumber">82</span><span class="br"></span>tuae quam legationis metu moverentur. Nolite, per deos immortales, cogere socios atque exteras nationes hoc uti perfugio, quo, nisi vos vindicatis, utentur necessario. Lampsacenos in istum numquam ulla res mitigasset nisi eum poenas Romae daturum credidissent.
Etsi talem acceperant iniuriam quam nulla lege satis digne persequi possent, tamen incommoda sua nostris committere legibus et iudiciis quam dolori suo permittere maluerunt. Tu mihi, cum circumsessus
a tam illustri civitate sis propter tuum scelus atque flagitium; cum coegeris homines miseros et calamitosos, quasi desperatis nostris legibus et iudiciis,
ad vim, ad manus, ad arma confugere; cum te in oppidis et civitatibus amicorum non legatum populi Romani, sed tyrannum libidinosum crudelemque praebueris;
cum apud exteras nationes imperii nominisque
nostri famam tuis probris flagitiisque violaris; cum te ex ferro amicorum populi Romani eripueris atque ex flamma sociorum evolaris: hic tibi perfugium
speras futurum? Erras. Ut huc incideres, non ut hic conquiesceres, illi te vivum exire passi sunt.</p>
<p><span class="br"></span><span class="lineNumber">83</span><span class="br"></span>XXXIII. Et ais iudicium esse factum te iniuria circumsessum esse Lampsaci, quod Philodamus cum
</p></section><notes></notes></section>