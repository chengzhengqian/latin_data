<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent"> non severissime iudicetur. Erit aliquis etiam qui
haec omnia dissimulare ac neglegere possit? Attuli sponsiones ipso praesente
factas de decumarum societate, ab ipso prohibitas iudicari; quid est quod possit
quisquam manifestius hoc desiderare?</p>
<p>Non dubito quin vobis satis fecerim, iudices; verum tamen progrediar longius, non
mehercle quo vobis magis hoc persuadeatur quam iam persuasum esse confido, sed
ut ille aliquando impudentiae suae finem faciat, aliquando desinat ea se putare
emere quae ipse semper habuit venalia—fidem, ius iurandum, veritatem,
officium, religionem, desinant amici eius ea dictitare quae detrimento, maculae,
invidiae, infamiae <span class="br"></span><span class="lineNumber">145</span><span class="br"></span> nobis omnibus esse possint.
At qui amici! O miserum, o invidiosum offensumque paucorum culpa atque
indignitate ordinem senatorium! Albam Aemilium sedentem in faucibus macelli
loqui palam vicisse Verrem, emptos habere iudices, alium HS <span class="sc">c͞c͞c͞c͞</span>, alium HS <span class="sc">d͞</span>, quem minimo, <span class="sc">c͞c͞c͞</span>! Atque ei cum responsum esset
fieri non posse, multos testes esse dicturos, me praeterea causae non defuturum,
“licet hercle” inquit “omnes omnia dicant, in
illo, nisi res manifesta erit ita allata ut responderi nihil possit, <span class="br"></span><span class="lineNumber">146</span><span class="br"></span> vicimus.” Bene agis, Alba; ad tuam veniam
condicionem.</p>
</section><notes></notes></section>