<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">sed palam de loco superiore ageret pro imperio et
potestate.</p>
<p><span class="br"></span><span class="lineNumber">50</span><span class="br"></span>XXIII. Catinam cum venisset, oppidum locuples,
honestum, copiosum, Dionysiarchum adse proagorum, hoc est summum magistratum,
vocari iubet; ei palam imperat ut omne argentum quod apud quemque esset Catinae
conquirendum curaret et ad se adferendum. Phylarchum Centuripinum, primum
hominem genere, virtute, pecunia, non hoc idem iuratum dicere audistis, sibi
istum negotium dedisse atque imperasse ut Centuripinis, in civitate totius
Siciliae multo maxima et locupletissima, omne argentum conquireret et ad se
comportari iuberet? Agyrio similiter istius imperio vasa Corinthia per
Apollodorum, quem testem audistis, Syracusas deportata <span class="br"></span><span class="lineNumber">51</span><span class="br"></span> sunt. Illa vero optima,<a class="footnoteLink" href="#note_LCL293_342_1" id="target_note_LCL293_342_1"><sup>1</sup></a> quod, cum
Haluntium venisset praetor laboriosus et diligens, ipse in oppidum noluit
accedere, quod erat difficili ascensu atque arduo, Archagathum Haluntinum,
hominem non solum domi, sed tota Sicilia in primis nobilem, vocari iussit. Ei
negotium dedit ut, quicquid Halunti esset argenti caelati aut si quid etiam
Corinthiorum, id omne statim ad mare ex oppido deportaretur. Escendit in oppidum
Archagathus. Homo nobilis, qui a suis amari et diligi vellet, ferebat graviter
illam sibi ab isto provinciam datam, nec quid facer et habebat; pronuntiat quid
sibi imperatum esset, iubet omnes proferre quod haberent. Metus erat summus;
ipse enim tyrannus non discedebat longius;

</p></section><notes><section class="footnotes"><ul><li class="note" id="note_LCL293_342_1"><a class="footnoteCrossrefLink" href="#target_note_LCL293_342_1" title="Click to highlight in text"><sup class="lineRef">1</sup>optima est <span class="italic"><span class="sc">mss</span>.</span></a></li><script type="text/javascript">document.getElementById('note_LCL293_342_1').style.display = "none";</script></ul></section></notes></section>