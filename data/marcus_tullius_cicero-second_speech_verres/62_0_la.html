<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">114</span><span class="br"></span>relictum. Pater dat filiae, prohibes: leges sinunt, tamen te interponis. De suis bonis ita dat ut ab iure non abeat; quid habes quod reprehendas? Nihil, opinor. At ego concedo: prohibe, si potes, si habes qui te audiat, si potest tibi dicto audiens esse quisquam.
Eripias tu voluntatem mortuis, bona vivis, ius omnibus? Hoc populus Romanus non manu vindicasset,
nisi te huic tempori atque huic iudicio reservasset?</p>
<p>Posteaquam ius praetorium constitutum est semper hoc iure usi sumus: si tabulae testamenti non proferrentur,
tum, uti quemque potissimum heredem esse oporteret, si is intestato mortuus esset, ita secundum eum possessio daretur. Quare hoc sit aequissimum facile est dicere; sed in re tam usitata satis est ostendere omnes antea ius ita dixisse, et hoc
<span class="br"></span><span class="lineNumber">115</span><span class="br"></span>vetus edictum translaticiumque esse.</p>
<p>XLV. Cognoscite
hominis aliud in re vetere edictum novum, et simul, dum est unde ius civile discatur, adulescentes ei in disciplinam tradite; mirum est hominis ingenium,
mira prudentia. Minucius quidam mortuus est ante istum praetorem. Eius testamentum erat nullum; lege hereditas ad gentem Minuciam veniebat. Si habuisset iste edictum, quod ante istum et postea omnes habuerunt, possessio Minuciae genti esset data: si quis testamento se heredem esse arbitraretur



</p></section><notes></notes></section>