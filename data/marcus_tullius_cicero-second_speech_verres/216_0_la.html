<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
salus provinciae, commoda rei
frumentariae, ratio rei publicae in posteritatem fuit neglegenda? Cum rem ita
constitutam accepisses ut et populo Romano satis frumenti ex Sicilia
suppeditaretur et aratoribus tamen arare atque agros colere expediret, quid
effecisti, quid assecutus es? Ut populo Romano nescio quid te praetore ad
decumas accederet, deserendas arationes relinquendasque curasti. Successit tibi
L. Metellus. Tu innocentior quam Metellus, tu laudis et honoris cupidior? Tibi
enim consulatus quaerebatur, Metello paternus honos et avitus neglegebatur.
Multo minoris vendidit non modo quam tu, sed etiam quam qui ante te vendiderunt.</p>
<p>XVII. Quaero, si ipse excogitare non potuerat quem ad modum quam plurimo
venderet, ne tua quidem recentia proximi praetoris vestigia persequi poterat, ut
tuis praeclaris abs te principe inventis et excogitatis <span class="br"></span><span class="lineNumber">44</span><span class="br"></span> edictis atque institutis uteretur? Ille vero turn se minime
Metellum fore putavit si te ulla in re imitatus esset; qui ab urbe Roma, quod
nemo umquam post hominum memoriam fecit, cum sibi in provinciam proficiscendum
putaret, litteras ad Siciliae civitates miserit per quas hortatur et rogat ut
arent, ut serant. In beneficio praetor hoc petit aliquanto ante adventum suum;
et simul ostendit se lege Hieronica </p></section><notes></notes></section>