<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 ipso navem vel usque ad Oceanum, si
imperassemus, sumptu periculoque suo armatam atque ornatam mittere debuerunt, ei
ne in freto ante sua tecta et domos navigarent, ne sua moenia portusque
defenderent, pretio abs te ius foederis et imperii condicionem redemerunt.
<span class="br"></span><span class="lineNumber">51</span><span class="br"></span> Quid censetis in hoc foedere faciendo
voluisse Mamertinos impendere laboris, operae, pecuniae, ne haec biremis
adscriberetur, si id ullo modo possent a nostris maioribus impetrare? Nam cum
hoc munus imponebatur tam grave civitati, inerat nescio quo modo in illo foedere
societatis quasi quaedam nota servitutis. Quod tum, recentibus suis officiis,
integra re, nullis populi Romani difficultatibus, a maioribus nostris foedere
assequi non potuerunt, id nunc, nullo novo officio suo, tot annis post, iure
imperii nostri quotannis usurpatum ac semper retentum, summa in difficultate
navium, a C. Verre pretio assecuti sunt. Ac non hoc solum assecuti, ne navem
darent: ecquem nautam, ecquem militem qui aut in classe aut in praesidio esset,
te praetore per triennium Mamertini dederunt?</p>
<p><span class="br"></span><span class="lineNumber">52</span><span class="br"></span>XXI. Denique cum ex senatus consulto itemque ex
lege Terentia et Cassia frumentum aequabiliter emi ab omnibus Siciliae
civitatibus oporteret, id quoque 

</p></section><notes></notes></section>