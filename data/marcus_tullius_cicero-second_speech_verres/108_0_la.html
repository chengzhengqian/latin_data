<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

praetorem Rupilias leges et in ceteris rebus et in iudiciis maxime servassent: tu ausus es pro nihilo prae tua praeda tot res sanctissimas ducere? tibi nulla lex fuit, nulla religio, nullus existimationis pudor, nullus iudicii metus? nullius apud te gravis auctoritas, nullum exemplum quod sequi velles?</p>
<p><span class="br"></span><span class="lineNumber">41</span><span class="br"></span>Verum, ut institui dicere, quinque iudicibus nulla lege, nullo instituto, nulla reiectione, nulla sorte, ex libidine istius datis, non qui causam cognoscerent, sed qui quod imperatum esset iudicarent, eo die nihil actum est, adesse iubentur postridie.</p>
<p>XVII. Heraclius interea, cum omnes insidias fortunis suis a praetore fieri videret, capit consilium de amicorum et propinquorum sententia non adesse ad iudicium. Itaque illa nocte Syracusis profugit. Iste postridie mane, cum multo maturius quam umquam antea surrexisset, iudices citari iubet. Ubi comperit Heraclium non adesse, cogere incipit eos ut absentem Heraclium condemnent. Illi eum commonefaciunt ut, si sibi videatur, utatur instituto suo, nec cogat ante horam decimam de absente secundum praesentem
<span class="br"></span><span class="lineNumber">42</span><span class="br"></span>iudicare; impetrant. Interea sane perturbatus et ipse et eius amici et consiliarii moleste ferre coeperunt
Heraclium profugisse; putabant absentis damnationem, praesertim tantae pecuniae, multo invidiosiorem fore quam si praesens damnatus esset.
</p></section><notes></notes></section>