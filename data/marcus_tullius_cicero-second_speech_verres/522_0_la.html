<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">175</span><span class="br"></span> hoc iudicio, maiore quam putas. Quod enim te
liberatum iam existimationis metu, defunctum honoribus designatum consulem
cogites, mihi crede, ornamenta ista et beneficia populi Romani non minore
negotio retinentur quam comparantur. Tulit haec civitas quoad potuit, quoad
necesse fuit, regiam istam vestram dominationem in iudiciis et in omni re
publica, tulit; sed quo die populo Romano tribuni plebi restituti sunt omnia
ista vobis, si forte nondum intellegitis, adempta atque erepta sunt. Omnium nunc
oculi coniecti sunt hoc ipso tempore in unum quemque nostrum, qua fide ego
accusem, qua religione hi iudicent, <span class="br"></span><span class="lineNumber">176</span><span class="br"></span> qua tu
ratione defendas. De omnibus nobis, si qui tantulum de recta regione deflexerit,
non illa tacita existimatio quam antea contemnere solebatis, sed vehemens ac
liberum populi Romani iudicium consequetur. Nulla tibi, Quinte, cum isto
cognatio, nulla necessitudo; quibus excusationibus antea nimium in aliquo
iudicio studium tuum defendere solebas, earum habere in hoc homine nullam potes.
Quae iste in provincia palam dictitabat, cum ea quae faciebat tua se fiducia
facere dicebat, ea ne vera putentur <span class="br"></span><span class="lineNumber">177</span><span class="br"></span> tibi maxime
est providendum.</p>
<p>LXIX. Ego mei rationem iam officii confido esse omnibus
iniquissimis 


</p></section><notes></notes></section>