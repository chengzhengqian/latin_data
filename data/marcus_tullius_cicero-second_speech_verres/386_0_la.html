<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">in oppidis Siciliae; ex quibus iste C. Marcelli
statuam delegit, cuius officia in illam civitatem totamque provinciam
recentissima erant et maxima; in ea Sopatrum, hominem cum domi nobilem tum summo
magistratu praeditum, divaricari ac deligari iubet. <span class="br"></span><span class="lineNumber">87</span><span class="br"></span> Quo cruciatu sit affectus venire in mentem necesse est omnibus, cum
esset vinctus nudus in aere, in imbri, in frigore. Neque tamen finis huic
iniuriae crudelitatique fiebat donec populus atque universa multitudo,
atrocitate rei misericordiaque commota, senatum clamore coegit ut isti
simulacrum illud Mercurii polliceretur. Clamabant fore ut ipsi se di immortales
ulciscerentur; hominem interea perire innocentem non oportere. Tum frequens
senatus ad istum venit, pollicetur signum. Ita Sopater de statua C. Marcelli,
cum iam paene obriguisset, vix vivus aufertur.</p>
<p>Non possum disposite istum accusare, si cupiam; opus est non solum ingenio verum
etiam artificio <span class="br"></span><span class="lineNumber">88</span><span class="br"></span> quodam singulari.</p>
<p>XLI. Unum hoc
crimen videtur esse et a me pro uno ponitur, de Mercurio Tyndaritano; plura
sunt, sed ea quo pacto distinguere ac separare possim nescio. Est pecuniarum
captarum, quod signum ab sociis pecuniae magnae sustulit; est peculatus, quod
publicum populi Romani signum de praeda hostium captum, positum imperatoris
nostri nomine, non dubitavit auferre; est maiestatis, quod imperii nostri,
gloriae, rerum gestarum monumenta </p></section><notes></notes></section>