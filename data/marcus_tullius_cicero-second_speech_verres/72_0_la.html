<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

volebat ad quem illa res pertineret. Audit pupillum esse filium. Homo. qui semper ita palam dictitasset, pupillos et pupillas certissimam praedam esse praetoribus,
optatum negotium sibi in sinum delatum esse dicebat. Monumentum illa amplitudine, illo opere, quamvis sartum tectum integrumque esset, tamen aliquid se inventurum in quo moliri praedarique
<span class="br"></span><span class="lineNumber">132</span><span class="br"></span>posset arbitrabatur. L. Habonio<a class="footnoteLink" href="#note_LCL221_264_1" id="target_note_LCL221_264_1"><sup>1</sup></a> aedem Castoris tradi oportebat: is casu pupilli Iunii tutor erat testamento patris; cum eo sine ullo intertrimento convenerat iam quem ad modum traderetur. Iste ad se Habonium vocat; quaerit ecquid sit quod a pupillo traditum non sit, quod exigi debeat. Cum ille, id quod erat, diceret facilem pupillo traditionem esse; signa et dona comparere omnia; ipsum templum omni opere esse integrum: indignum isti videri coepit ex tanta aede tantoque opere se non opimum praeda,
<span class="br"></span><span class="lineNumber">133</span><span class="br"></span>praesertim a pupillo, discedere.</p>
<p>LI. Venit ipse in aedem Castoris, considerat templum; videt undique tectum pulcherrime laqueatum, praeterea cetera nova atque integra. Versat se; quaerit quid agat. Dicit ei quidam ex illis canibus quos iste Liguri dixerat esse circa se multos, “Tu, Verres, hic quod moliare nihil habes, nisi forte vis ad perpendiculum columnas exigere.” Homo omnium rerum imperitus quaerit quid sit “ad perpendiculum”; dicunt ei fere nullam esse columnam quae ad perpendiculum esse possit.


 
</p></section><notes><section class="footnotes"><ul><li class="note" id="note_LCL221_264_1"><a class="footnoteCrossrefLink" href="#target_note_LCL221_264_1" title="Click to highlight in text"><sup class="lineRef">1</sup><span class="italic">There is fair <span class="sc">ms.</span> support for</span> Rabonius <span class="italic">as the true form of the name.</span></a></li><script type="text/javascript">document.getElementById('note_LCL221_264_1').style.display = "none";</script></ul></section></notes></section>