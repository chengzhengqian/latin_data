<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
populi Romani deseruisti ac prodidisti? cur iniurias tuas coniunctas cum publicis reliquisti? Non te ad senatum causam deferre, non de tam atrocibus iniuriis conqueri, non eos homines qui populum concitarant
<span class="br"></span><span class="lineNumber">85</span><span class="br"></span>consulum litteris evocandos curare oportuit? Nuper M. Aurelio Scauro postulante, quod is Ephesi se quaestorem vi prohibitum esse dicebat quo minus e fano Dianae servum suum, qui in illud asylum confugisset,
abduceret, Pericles Ephesius, homo nobilissimus,
Romam evocatus est, quod auctor illius iniuriae fuisse arguebatur: tu, si te legatum ita Lampsaci tractatum esse senatum docuisses ut tui comites vulnerarentur, lictor occideretur, ipse circumsessus
paene incenderere, eius autem rei duces et auctores principes fuisse, quos scribis, Themistagoram
et Thessalum, quis non commoveretur? quis non ex iniuria quae tibi esset facta sibi provideret? quis non in ea re causam tuam, periculum commune agi arbitraretur? Etenim nomen legati eius modi esse debet quod non modo inter sociorum iura sed etiam inter hostium tela incolume versetur.</p>
<p><span class="br"></span><span class="lineNumber">86</span><span class="br"></span>XXXIV. Magnum hoc Lampsacenum crimen est libidinis atque improbissimae cupiditatis: accipite nunc avaritiae prope modum in suo genere non levius.


</p></section><notes></notes></section>