<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

annus in vilitate, alter in summa caritate fuerit, num aut in vilitate nummum
arator quisquam dedit aut in caritate de aestimatione frumenti questus est? At
uberiora cibaria facta sunt caritate. Credo; neque <span class="br"></span><span class="lineNumber">217</span><span class="br"></span> id est novum neque reprehendendum. Modo C. Sentium vidimus,
hominem vetere illa ac singulari innocentia praeditum, propter caritatem
frumenti quae fuerat in Macedonia permagnam ex cibariis pecuniam deportare. Quam
ob rem non ego invideo commodis tuis, si quae ad te lege venerunt: iniuriam
queror, improbitatem coarguo, avaritiam in crimen et in iudicium voco.</p>
<p>Quodsi suspiciones inicere velitis ad plures homines et ad plures provincias
crimen hoc pertinere, non ego istam defensionem vestram pertimescam, sed me
omnium provinciarum defensorem esse profitebor. Etenim hoc dico, et magna voce
dico: Ubicumque hoc factum est, improbe factum est; quicumque hoc <span class="br"></span><span class="lineNumber">218</span><span class="br"></span> fecit, supplicio dignus est.</p>
<p>XCIV. Nam, per deos
immortales, videte, iudices, et prospicite animis quid futurum sit. Multi magnas
pecunias ab invitis civitatibus atque ab invitis aratoribus ista ratione cellae
nomine coegerunt (omnino ego neminem video praeter istum, sed do hoc vobis et
concedo, esse multos): in hoc homine rem adductam in iudicium videtis. Quid

</p></section><notes></notes></section>