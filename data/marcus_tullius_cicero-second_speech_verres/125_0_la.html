<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

illo die non peroratur; iudicium dimittitur. Iterum ad Sopatrum Timarchides venit; ait accusatores eius multo maiorem pecuniam praetori polliceri quam quantum hic dedisset: proinde, si saperet, videret. Homo, quamquam erat et Siculus et reus, hoc est, et iure iniquo et tempore adverso, ferre tamen atque audire diutius Timarchidem non potuit. “Facite” inquit “quod vobis libet; daturus non sum amplius.” Idemque hoc amicis eius et defensoribus videbatur; atque eo etiam magis quod iste, quoquo modo se in ea quaestione praebebat, tamen in consilio habebat homines honestos e conventu Syracusano, qui Sacerdoti quoque in consilio fuerant tum cum est idem hic Sopater absolutus. Hoc rationis habebant, facere eos nullo modo posse ut eodem crimine, eisdem testibus, Sopatrum condemnarent idem homines qui antea absolvissent.
<span class="br"></span><span class="lineNumber">71</span><span class="br"></span>Itaque hac una spe ad iudicium venitur. Quo posteaquam est ventum, cum in consilium frequentes convenissent idem qui solebant, et hac una spe tota defensio Sopatri niteretur, consilii frequentia et dignitate, et quod erant, ut dixi, idem qui antea Sopatrum eodem illo crimine liberarant, cognoscite hominis apertam ac non modo non ratione sed ne dissimulatione quidem tectam improbitatem et audaciam. M. Petilium, equitem Romanum, quem habebat in consilio, iubet operam dare, quod rei privatae iudex esset. Petilius recusabat, quod suos
</p></section><notes></notes></section>