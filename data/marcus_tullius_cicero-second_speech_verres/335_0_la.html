<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

dico “nuper”? immo vero modo ac plane paulo ante vidimus,
qui forum et basilicas non spoliis provinciarum sed ornamentis amicorum,
commodis hospitum, non furtis nocentium, ornarent; qui tamen signa atque
ornamenta sua cuique reddebant, non ablata ex urbibus sociorum atque amicorum,
quadridui causa, per simulationem aedilitatis, domum <span class="br"></span><span class="lineNumber">7</span><span class="br"></span> deinde atque ad suas villas auferebant. Haec omnia quae dixi signa,
iudices, ab Heio e sacrario Verres abstulit; nullum, inquam, horum reliquit
neque aliud ullum tamen praeter unum pervetus ligneum, Bonam Fortunam, ut
opinor; eam iste habere domi suae noluit.</p>
<p>IV. Pro deum hominumque fidem, quid hoc est? quae haec causa est? quae ista
impudentia? Quae dico signa, ante quam abs te sublata sunt, Messanam cum imperio
nemo venit quin viserit. Tot praetores, tot consules in Sicilia cum in pace tum
etiam in bello fuerunt, tot homines cuiusque modi—non loquor de
integris, innocentibus, religiosis—tot cupidi, tot improbi, tot
audaces, quorum nemo sibi tam vehemens, tam potens, tam nobilis visus est qui ex
illo sacrario quicquam poscere aut tollere aut attingere auderet: Verres quod
ubique erit pulcherrimum auferet? nihil habere cuiquam praeterea licebit? tot
domus locupletissimas </p></section><notes></notes></section>