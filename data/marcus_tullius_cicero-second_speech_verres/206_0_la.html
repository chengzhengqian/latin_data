<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">aratro ad subsellia, ab usu rerum rusticarum ad <span class="br"></span><span class="lineNumber">27</span><span class="br"></span> insolitam litem atque iudicium?</p>
<p>XI. Cum omnibus in aliis vectigalibus, Asiae,
Macedoniae, Hispaniae, Galliae, Africae, Sardiniae, ipsius Italiae quae
vectigalia sunt, cum in his, inquam, rebus omnibus publicanus petitor ac
pignerator, non ereptor neque possessor soleat esse, tu de optimo, de
iustissimo, de honestissimo genere hominum, hoc est de aratoribus, ea iura
constituebas quae omnibus aliis essent contraria? Utrum est aequius, decumanum
petere an aratorem repetere? iudicium integra re an perdita fieri? eum qui manu
quaesierit, an cum qui digito licitus sit, possidere? Quid? qui singulis iugis
arant, qui ab opere ipsi non recedunt, quo in numero magnus ante te praetorem
numerus ac magna multitudo Siculorum fuit, quid facient, cum dederint Apronio
quod poposcerit? relinquent arationes, relinquent Larem familiarem suum? venient
Syracusas, ut te praetore videlicet aequo iure Apronium, delicias ac vitam tuam,
iudicio recuperatorio persequantur? <span class="br"></span><span class="lineNumber">28</span><span class="br"></span> Verum esto;
reperietur aliqui fortis et experiens arator, qui, cum tantum dederit decumano
quantum ille deberi dixerit, iudicio repetat et poenam octupli persequatur:
expecto vim edicti, severitatem prae-toris;</p>
</section><notes></notes></section>