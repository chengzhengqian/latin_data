<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>faveo aratori, cupio octupli damnari Apronium. Quid tandem postulat arator? Nihil
nisi ex edicto iudicium in octuplum. Quid Apronius? Non recusat. Quid praetor?
Iubet recuperatores reicere. “Decurias scribamus.”
“Quas decurias? De cohorte mea reicies,” inquit.
“Quid? ista cohors quorum hominum est?”
“Volusii haruspicis et Cornelii medici et horum canum quos tribunal
meum vides lambere;” nam de conventu nullum umquam iudicem nec
recuperatorem dedit; iniquos decumanis esse aiebat omnes qui ullam agri glebam
possiderent. Veniendum erat ad eos contra Apronium qui nondum Aproniani convivii
crapulam exhalassent.</p>
<p>XII. O praeclarum et commemorandum iudicium! o severum
edictum! o tutum perfugium aratorum!</p>
<p><span class="br"></span><span class="lineNumber">29</span><span class="br"></span>Atque ut intellegatis cuius modi ista iudicia in
octuplum, cuius modi istius de cohorte recuperatores existimati sint, sic
attendite. Ecquem decumanum putatis, hac licentia permissa ut tantum ab aratore
quantum poposcisset auferret, plus quam deberetur poposcisse? Considerate cum
vestris animis vosmet ipsi ecquem putetis, praesertim cum id non solum avaritia
sed etiam imprudentia accidere potuerit. Multos necesse est. At ego omnes dico
plus, ac multo plus, quam decumam abstulisse. Cedo mihi


</p></section><notes></notes></section>