<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

manorum magistri removissent, tantum possem in te dicere quantum in litteris invenissem: nunc, decreto isto facto litterisque remotis, tantum mihi licet dicere quantum possum, tantum iudici suspicari quantum velit. Dico te maximum pondus auri, argenti, eboris, purpurae, plurimam vestem Melitensem, plurimam stragulam, multam Deliacam supellectilem, plurima vasa Corinthia, magnum numerum frumenti, vim mellis maximam Syracusis exportasse: his pro rebus quod portorium non esset datum, litteras ad socios misisse L. Canuleium, qui in portu operas <span class="br"></span><span class="lineNumber">177</span><span class="br"></span>daret. Satisne magnum crimen hoc videtur? Nullum, opinor, maius. Qui id defendet Hortensius? Postulabit ut litteras Canuleii proferam? Crimen eius modi nisi litteris confirmetur inane esse dicet? Clamabo litteras remotas esse de medio, decreto sociorum erepta mihi esse istius indicia ac monumenta furtorum. Aut hoc contendat numquam esse factum, aut omnia tela excipiat necesse est. Negas esse factum? Placet mihi ista defensio; descendo; aequa enim contentio, aequum certamen proponitur. Producam testes, et producam plures eodem tempore; quoniam tum cum actum est una fuerunt, nunc quoque una sint; cum interrogabuntur, obligentur non solum iuris iurandi atque existimationis
</p></section><notes></notes></section>