<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
Rubrius ut ianuam clauderent et ipsi ad fores adsisterent
<span class="br"></span><span class="lineNumber">67</span><span class="br"></span>imperat. Quod ubi ille intellexit, id agi atque id parari ut filiae suae vis afferretur, servos suos ad se vocat; his imperat ut se ipsum neglegant, filiam defendant; excurrat aliquis qui hoc tantum domestici mali filio suo nuntiet. Clamor interea fit tota domo; inter servos Rubrii atque hospitis iactatur domi suae vir primarius et homo honestissimus; pro se quisque manus affert; aqua denique ferventi a Rubrio ipso Philodamus perfunditur. Haec ubi filio nuntiata sunt, statim exanimatus ad aedes contendit, ut et vitae patris et pudicitiae sororis succurreret. Omnes eodem animo Lampsaceni, simul ut hoc audiverunt, quod eos cum Philodami dignitas tum iniuriae magnitudo
movebat, ad aedes noctu convenerunt. Hic lictor istius Cornelius, qui cum eius servis erat a Rubrio quasi in praesidio ad auferendam mulierem collocatus, occiditur; servi nonnulli vulnerantur, ipse Rubrius in turba sauciatur. Iste, qui sua cupiditate tantos tumultus concitatos videret, cupere
<span class="br"></span><span class="lineNumber">68</span><span class="br"></span>aliqua evolare, si posset.</p>
<p>XXVII. Postridie homines mane in contionem veniunt; quaerunt quid optimum factu sit; pro se quisque, ut in quoque erat auctoritatis plurimum, ad populum loquebatur; inventus est nemo cuius non haec et sententia esset et oratio, non esse metuendum, si istius nefarium scelus Lampsaceni ulti vi manuque essent, ne senatus populusque Romanus in eam civitatem animadvertendum
</p></section><notes></notes></section>