<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Syracusanorum, sed et illorum et commune conventus illius ac prope totius provinciae. Quanta illuc multitudo, quanta vis hominum convenisse dicebatur tum cum statuae sunt illius deiectae et eversae! At quo loco! celeberrimo ac religiosissimo, ante ipsum Serapim, in primo aditu vestibuloque templi! Quod nisi Metellus hoc tam graviter egisset atque illam rem imperio edictoque prohibuisset, vestigium statuarum istius in tota Sicilia nullum esset relictum.
<span class="br"></span><span class="lineNumber">161</span><span class="br"></span>Atque ego hoc non vereor, ne quid horum non modo impulsu verum omnino adventu meo factum esse videatur. Omnia ista ante facta sunt non modo quam ego Siciliam verum etiam quam iste Italiam attigit. Dum ego in Sicilia sum, nulla statua deiecta est. Postea quam illinc decessi quae sunt gesta cognoscite.</p>
<p>LXVII. Centuripinorum senatus de-crevit populusque iussit ut, quae statuae C. Verris ipsius et patris et filii essent, eas quaestores demoliendas locarent, dumque ea demolitio fieret, senatores ne minus triginta adessent. Videte gravitatem civitatis et dignitatem. Neque eas in urbe sua statuas esse voluerunt quas inviti per vim atque imperium dedissent, neque eius hominis in quem ipsi cum gravissimo testimonio publice, quod numquam antea, Romam mandata legatosque misissent; et id gravius esse putarunt si publico consilio quam si per vim
<span class="br"></span><span class="lineNumber">162</span><span class="br"></span>multitudinis factum esse videretur. Cum hoc consilio


</p></section><notes></notes></section>