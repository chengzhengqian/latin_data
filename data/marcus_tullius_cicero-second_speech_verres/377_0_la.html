<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">cum Scipio redderet Agrigentinis, dixisse dicitur
aequum esse illos cogitare utrum esset Agrigentinis utilius, suisne servire anne
populo Romano obtemperare, cum idem monumentum et domesticae crudelitatis et
nostrae mansuetudinis haberent.</p>
<p><span class="br"></span><span class="lineNumber">74</span><span class="br"></span>XXXIV. Illo tempore Segestanis maxima cum cura
haec ipsa Diana de qua dicimus redditur; reportatur Segestam, in suis antiquis
sedibus summa cum gratulatione civium et laetitia reponitur. Haec erat posita
Segestae sane excelsa in basi, in qua grandibus litteris P. Africani nomen erat
incisum eumque Carthagine capta restituisse perscriptum. Colebatur a civibus, ab
omnibus advenis visebatur; cum quaestor essem, nihil mihi ab illis est
demonstratum prius. Erat admodum amplum et excelsum signum cum stola; verum
tamen inerat in illa magnitudine aetas atque habitus virginalis; sagittae
pendebant ab umero, sinistra manu retinebat arcum, dextra ardentem <span class="br"></span><span class="lineNumber">75</span><span class="br"></span> facem praeferebat. Hanc cum iste sacrorum omnium et
religionum hostis praedoque vidisset, quasi illa ipsa face percussus esset, ita
flagrare cupiditate atque amentia coepit; imperat magistratibus ut eam
demoliantur et sibi dent; nihil sibi gratius ostendit futurum. Illi vero dicere
sibi id nefas esse, seseque cum summa religione tum summo metu legum et
iudiciorum teneri. Iste tum petere ab illis, tum minari, tum spem, tum metum
ostendere. Opponebant </p></section><notes></notes></section>