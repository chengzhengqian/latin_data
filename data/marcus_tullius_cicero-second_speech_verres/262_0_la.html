<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

incommodi sui gaudeat vilicoque delectetur, quod tanto plus sibi mercedis ex
fundo refectum sit, deinde, cum audierit eas res quibus fundi fructus et cultura
continetur amotas et venditas, summo supplicio vilicum afficiat et secum male
actum putet: item populus Romanus, cum audit pluris decumas vendidisse C. Verrem
quam innocentissimum hominem cui iste successit, C. Sacerdotem, putat se bonum
in arationibus fructibusque suis habuisse custodem ac vilicum; cum senserit
istum omne instrumentum aratorum, omnia subsidia vectigalium vendidisse, omnem
spem posteritatis avaritia sua sustulisse, arationes et agros vectigales
vastasse atque exinanisse, ipsum maximos quaestus praedasque fecisse, intelleget
secum actum esse pessime, istum autem summo supplicio dignum existimabit.</p>
<p><span class="br"></span><span class="lineNumber">120</span><span class="br"></span>LI. Unde ergo hoc intellegi potest? Ex hoc
maxime, quod ager decumanus provinciae Siciliae propter istius avaritiam
desertus est. Neque id solum accidit, ut minus multis iugis ararent si qui in
agris remanserunt, sed etiam ut permulti locupletes homines, magni et navi
aratores, agros latos ac fertiles desererent totasque arationes derelinquerent.
Id adeo sciri facillime potest ex litteris publicis civitatum, propterea quod
lege Hieronica numerus aratorum quotannis apud magistratus publice
subscribitur.</p>
</section><notes></notes></section>