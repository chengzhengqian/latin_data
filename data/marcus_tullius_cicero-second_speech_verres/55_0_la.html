<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

is repente, ut Romam venit, gratis praetor factus est? Alia porro pecunia ne accusaretur data. Cui sit data, nihil ad me, nihil ad rem pertinere arbitror: datam quidem esse tum inter omnes recenti negotio facile
<span class="br"></span><span class="lineNumber">102</span><span class="br"></span>constabat. Homo stultissime et amentissime, tabulas cum conficeres et cum extraordinariae pecuniae crimen subterfugere velles, satis te elapsurum omni suspicione arbitrabare, si quibus pecuniam credebas iis expensum non ferres, neque in tuas tabulas ullum nomen referres, cum tot tibi nominibus acceptum Curtii referrent? Quid proderat tibi te expensum illis non tulisse? An tuis solis tabulis te causam dicturum existimasti?</p>
<p><span class="br"></span><span class="lineNumber">103</span><span class="br"></span>XL. Verum ad illam iam veniamus praeclaram praeturam, criminaque ea quae notiora sunt his qui adsunt quam nobis qui meditati ad dicendum paratique
venimus; in quibus non dubito quin offensionem neglegentiae vitare atque effugere non possim. Multi enim ita dicent: “De illo nihil dixit in quo ego interfui:
illam iniuriam non attigit quae mihi aut quae amico meo facta est, quibus ego in rebus interfui.” His omnibus qui istius iniurias norunt, hoc est populo Romano universo, me vehementer excusatum volo,
</p></section><notes></notes></section>