<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

frumentum, coria, cilicia, saccos imperaret, neque ea sumeret,proque his rebus pecuniam exigeret, his nominibus solis Cn. Dolabellae HS ad triciens litem esse aestimatam; quae omnia, etiamsi voluntate Dolabellae fiebant, per istum tamen omnia gerebantur.
<span class="br"></span><span class="lineNumber">96</span><span class="br"></span>Consistam in uno nomine: multa enim sunt ex eodem genere. Recita. <span class="sc">de litibus aestimatis
cn. dolabellae pr. pecuniae redactae. quod a communi
milyadum</span> . . . Te haec coegisse, te aestimasse,
tibi pecuniam numeratam esse dico; eademque
vi et iniuria, cum pecunias maximas cogeres, per omnes partes provinciae te tamquam aliquam calamitosam
tempestatem pestemque pervasisse demonstro.
<span class="br"></span><span class="lineNumber">97</span><span class="br"></span>Itaque M. Scaurus, qui Cn. Dolabellam accusavit, istum in sua potestate ac dicione tenuit. Homo adulescens cum istius in inquirendo multa furta ac flagitia cognosceret, fecit perite et callide: volumen eius rerum gestarum maximum isti ostendit; ab homine quae voluit in Dolabellam abstulit; istum testem produxit; dixit iste quae velle accusatorem putavit. Quo ex genere mihi testium, qui cum isto furati sunt, si uti voluissem, magna copia fuisset; qui ut se periculo litium, coniunctione criminum liberarent,


</p></section><notes></notes></section>