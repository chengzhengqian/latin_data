<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">202</span><span class="br"></span> praeda praetoris. Deinde cur in uno genere solo
frumenti ista aestimatio constituatur, si est aequa et ferenda? Debet populo
Romano Sicilia decumas; det pro singulis modiis tritici ternos denarios, sibi
habeat frumentum. Data tibi est pecunia, Verres, una qua frumentum tibi emeres
in cellam, altera qua frumentum emeres a civitatibus quod Romam mitteres. Tibi
datam pecuniam domi retines, et praeterea pecuniam permagnam tuo nomine aufers;
fac idem in eo frumento quod ad populum Romanum pertinet; exige eadem
aestimatione pecuniam a civitatibus, et refer quam accepisti: iam refertius erit
<span class="br"></span><span class="lineNumber">203</span><span class="br"></span> aerarium populi Romani quam umquam fuit.
“At enim istam rem in publico frumento Sicilia non ferret, hanc rem
in meo frumento tulit.” Proinde quasi aut aequior sit ista aestimatio
in tuo quam in populi Romani commodo, aut ea res quam ego dico et ea quam tu
fecisti inter se genere iniuriae, non magnitudine pecuniae differat.</p>
<p>Verum istam ipsam cellam ferre nullo modo possunt; ut omnia remittantur, ut
omnibus iniuriis et calamitatibus quas te praetore tulerunt in posterum
liberentur, istam se cellam atque istam aestimationem <span class="br"></span><span class="lineNumber">204</span><span class="br"></span> negant ullo modo ferre posse.</p>
<p>LXXXVIII. Multa Sosippus
Agrigentinus apud Cn. Pompeium consulem nuper, homo disertissimus et omni
doctrina atque </p></section><notes></notes></section>