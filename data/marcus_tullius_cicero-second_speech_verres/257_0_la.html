<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">112</span><span class="br"></span>
<p>XLVII. Quo modo
igitur hoc assequar, iudices, ut sciam quantum lucri factum sit? Non ex Apronii
tabulis, quas ego cum conquirerem non inveni, et cum in ius ipsum eduxi expressi
ut conficere se tabulas negaret. Si mentiebatur, quam ob rem removebat, si hae
tabulae nihil tibi erant offuturae? si omnino nullas confecerat litteras, ne id
quidem satis significat illum non suum negotium gessisse? Ea est enim ratio
decumanorum ut sine plurimis litteris confici non possit; singula enim nomina
aratorum, et cum singulis pactiones decumanorum, litteris persequi et conficere
necesse est.</p>
<p>Iugera professi sunt aratores omnes imperio atque instituto tuo; non opinor
quemquam minus esse professum quam quantum arasset, cum tot cruces, tot
supplicia, tot ex cohorte recuperatores proponerentur. In iugero Leontini agri
medimnum fere tritici seritur perpetua atque aequabili satione; ager efficit cum
octavo, bene ut agatur; verum ut omnes di adiuvent, cum decumo. Quod si quando
accidit, tum fit ut tantum decumae sit quantum severis, hoc est ut, quot iugera
sint sata, totidem medimna decumae <span class="br"></span><span class="lineNumber">113</span><span class="br"></span> debeantur.
Hoc cum ita esset, primum illud dico, pluribus milibus medimnum venisse decumas
agri Leontini, quam quot milia iugerum sata essent </p></section><notes></notes></section>