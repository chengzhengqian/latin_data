<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">


illa quidem certe tibi praecisa defensio est, in qua tu semper omnia tua furta
atque flagitia latere posse arbitratus es, magno te decumas vendidisse, plebi
Romanae consuluisse, annonae prospexisse. Non potest hoc dicere is qui negare
non potest se unius agri decumas <span class="sc">xxx</span> milibus modium minoris
quam potuerit vendidisse; ut etiamsi tibi hoc concedam, Minucio te ideo non
tradidisse quod iam addixisses Apronio (aiunt enim te ita dictitare, quod ego
exspecto cupioque te illud defendere)â€”verum ut ita sit, tamen non
potes hoc quasi praeclarum aliquid praedicare, magno te decumas vendidisse, cum
fuisse fateare qui multo pluris voluerit emere.</p>
<p><span class="br"></span><span class="lineNumber">152</span><span class="br"></span>LXV. Tenetur igitur iam, iudices, et manifesto
tenetur avaritia, cupiditas hominis, scelus, improbitas, audacia. Quid? si haec
quae dico ipsius amici defensoresque iudicarunt, quid amplius vultis? Adventu L.
Metelli praetoris, cum omnes eius comites iste sibi suo illo panchresto
medicamento amicos reddidisset, aditum est ad Metellum; eductus est Apronius.
Eduxit vir primarius, C. Gallus senator; postulavit ab L. Metello ut ex edicto
suo iudicium daret in Apronium, <span class="sc">Quod per vim aut metum
abstulisset</span>, quam formulam Octavianam et Romae Metellus habuerat et
habebat in provincia. Non impetrat,



</p></section><notes></notes></section>