<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
solum
perpetua societate atque amicitia, verum etiam cognatione se cum populo Romano
coniunctos esse arbitrantur. Hoc quondam oppidum, cum illa civitas cum Poenis
suo nomine ac sua sponte bellaret, a Carthaginiensibus vi captum atque deletum
est, omniaque quae ornamento urbi esse possent Carthaginem sunt ex illo loco
deportata. Fuit apud Segestanos ex aere Dianae simulacrum, cum summa atque
antiquissima praeditum religione, tum singulari opere artificioque perfectum.
Hoc translatum Carthaginem locum tantum hominesque mutarat, religionem quidem
pristinam conservabat; nam propter eximiam pulchritudinem etiam hostibus digna
quam sanctissime <span class="br"></span><span class="lineNumber">73</span><span class="br"></span> colerent videbatur. Aliquot
saeculis post P. Scipio bello Punico tertio Carthaginem cepit; qua in
victoria—videte hominis virtutem et diligentiam, ut et domesticis
praeclarissimae virtutis exemplis gaudeatis et eo maiore odio dignam istius
incredibilem audaciam iudicetis—convocatis Siculis omnibus, quod
diutissime saepissimeque Siciliam vexatam a Carthaginiensibus esse cognorat,
iubet omnia conquiri; pollicetur sibi magnae curae fore ut omnia civitatibus
quae cuiusque fuissent restituerentur. Tum ilia quae quondam erant Himera
sublata, de quibus antea dixi, Thermitanis sunt reddita; tum alia Gelensibus,
alia Agrigentinis, in quibus etiam ille nobilis taurus, quem crudelissimus
omnium tyrannorum Phalaris habuisse dicitur, quo vivos supplicii causa demittere
homines et subicere flammam solebat. Quem taurum </p></section><notes></notes></section>