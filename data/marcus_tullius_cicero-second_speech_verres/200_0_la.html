<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
semper vendundas
censuerunt, ut iis iucundior esset muneris illius functio, si eius regis qui
Siculis carissimus fuit non solum instituta commutato imperio verum etiam nomen
maneret. Hoc iure ante Verrem praetorem Siculi semper usi sunt; hic primus
instituta omnium, consuetudinem a maioribus traditam, condicionem amicitiae, ius
societatis convellere et commutare ausus est.</p>
<p><span class="br"></span><span class="lineNumber">16</span><span class="br"></span>VII. Qua in re primum illud reprehendo et accuso,
cur in re tam vetere, tam usitata quicquam novi feceris. Ingenio aliquid
assecutus es? tot homines sapientissimos et clarissimos, qui illam provinciam
ante te tenuerunt, prudentia consilioque vicisti? Est tuum, est ingenii
diligentiaeque tuae; do hoc tibi et concedo. Scio te Romae, cum praetor esses,
edicto tuo possessiones hereditatum a liberis ad alienos, a primis heredibus ad
secundos, a legibus ad libidinem tuam transtulisse; scio te edicta superiorum
omnium correxisse et possessiones hereditatum non secundum eos qui proferrent
sed secundum eos qui dicerent testamentum factum dedisse; easque res novas abs
te prolatas et inventas magno tibi quaestui fuisse scio; eundemque te memini
censorias quoque leges in sartis tectis exigendis tollere et commutare, ne is
</p></section><notes></notes></section>