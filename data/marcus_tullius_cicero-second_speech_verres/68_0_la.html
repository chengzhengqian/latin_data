<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

tum de sella vir optimus dixit: “Equiti Romano tam locupleti libertinus sit homo heres?” O modestum ordinem, quod illinc vivus surrexit!</p>
<p><span class="br"></span><span class="lineNumber">125</span><span class="br"></span>Possum sescenta decreta proferre in quibus, ut ego non dicam, pecuniam intercessisse ipsa decretorum novitas iniquitasque declarat. Verum ut ex uno de ceteris coniecturam facere possitis, id quod priore actione cognostis audite. C. Sulpicius Olympus fuit;</p>
<p>XLVIII. is mortuus est C. Sacerdote praetore, nescio an ante quam Verres praeturam petere coeperit. Fecit heredem M. Octavium Ligurem; Ligus hereditatem
adiit; possedit Sacerdote praetore sine ulla controversia. Posteaquam Verres magistratum iniit, ex edicto istius, quod edictum Sacerdos non habuerat, Sulpicii patroni filia sextam partem hereditatis ab Ligure petere coepit. Ligus non aderat. L. frater eius causam agebat: aderant amici, propinqui. Dicebat iste, nisi cum muliere decideretur, in possessionem
se ire iussurum. L. Gellius causam Liguris defendebat: docebat edictum eius non oportere in eas hereditates valere quae ante eum praetorem venissent; si hoc tum fuisset edictum, fortasse Ligurem hereditatem aditurum non fuisse. Aequa postulatio, summa hominum auctoritas, pretio superabatur.
<span class="br"></span><span class="lineNumber">126</span><span class="br"></span>Venit Romam Ligus; non dubitabat quin,
</p></section><notes></notes></section>