<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

diceret quam quod C. Carbonem umquam in iudicium
vocavisset; minus enim liberas omnium rerum voluntates habebat, et vitam suam
pluribus quam vellet observari oculis arbitrabatur. Atque ille his praesidiis
ingenii fortunaeque munitus tamen hac cura continebatur, quam sibi nondum
confirmato consilio sed ineunte aetate susceperat. Minus enim<span class="italic"><a class="footnoteLink" href="#note_LCL293_4_1" id="target_note_LCL293_4_1"><sup>1</sup></a>
</span> perspicitur eorum virtus et integritas qui ad hanc rem adulescentuli quam
qui iam firmata aetate descendunt. Illi enim, ante quam potuerunt existimare
quanto liberior vita sit eorum qui neminem accusarint, gloriae causa atque
ostentationis accusant: nos qui iam et quid facere et quantulum iudicare
possemus ostendimus, nisi facile cupiditates nostras teneremus, numquam ipsimet
nobis praecideremus istam licentiam libertatemque vivendi.</p>
<p><span class="br"></span><span class="lineNumber">4</span><span class="br"></span>II. Atque ego hoc plus oneris habeo quam qui
ceteros accusarunt—si onus est id appellandum quod cum laetitia feras
ac voluptate, verum tamen ego hoc amplius suscepi quam ceteri—quod
ita postulatur ab hominibus, ut ab iis se abstineant maxime vitiis in quibus
alterum reprehenderint. Furem aliquem aut rapacem accusaris, vitanda tibi semper
erit omnis avaritiae suspicio. Maleficum quempiam adduxeris aut crudelem,
cavendum erit semper ne qua in re asperior aut inhumanior fuisse videare.
Corruptorem, adulterum, providendum diligenter ne quod

</p></section><notes><section class="footnotes"><ul><li class="note" id="note_LCL293_4_1"><a class="footnoteCrossrefLink" href="#target_note_LCL293_4_1" title="Click to highlight in text"><sup class="lineRef">1</sup>minus enim <span class="italic">is my conjecture</span>: quo minus etiam <span class="italic"><span class="sc">mss</span></span>.: atque eo magis quo minus etiam <span class="italic">Peterson</span>: quamquam minus etiam <span class="italic">most editors. See my note, page</span>280.</a></li><script type="text/javascript">document.getElementById('note_LCL293_4_1').style.display = "none";</script></ul></section></notes></section>