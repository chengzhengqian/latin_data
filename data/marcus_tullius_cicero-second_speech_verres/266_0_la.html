<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">Quid? id ipsum quod satum est qua ratione quisquam qui sereret inventus est?
Recita. Litteras ait se misisse et confirmasse, suam se interposuisse
auctoritatem; tantum modo aratoribus Metellus obsides non dedit se in nulla re
Verri similem futurum. At quid est tandem in quo se elaborasse dicit? Recita.
<span class="sc">Ut aratores qui reliqui erant quam plurimum sererent</span>. Qui
reliqui? quid hoc est “reliqui?” quo ex bello, qua ex
vastitate? Quaenam in Sicilia tanta clades aut quod bellum tam diuturnum, tam
calamitosum te praetore versatum est, ut is qui tibi successerit
“reliquos” aratores collegisse et recreasse videatur?</p>
<p><span class="br"></span><span class="lineNumber">125</span><span class="br"></span>LIV. Cum bellis Carthaginiensibus Sicilia vexata
est, et post nostra patrumque memoria cum bis in ea provincia magnae fugitivorum
copiae versatae sunt, tamen aratorum interitio facta nulla est. Tum sementi
prohibita aut messe amissa fructus annuus interibat; tamen incolumis numerus
manebat dominorum atque aratorum; tum qui M. Laevino aut P. Rupilio aut
M’. Aquilio praetores in eam provinciam successerant, aratores
“reliquos” non colligebant. Tantone plus Verres cum
Apronio provinciae Siciliae calamitatis importavit quam aut Hasdrubal cum
Poenorum exercitu aut Athenio cum fugitivorum maximis copiis, ut temporibus
illis, simul atque



</p></section><notes></notes></section>