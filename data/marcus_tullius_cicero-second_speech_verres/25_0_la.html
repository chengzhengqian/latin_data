<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

eo loco ipsum Apollinem natum esse arbitrentur. Verbum tamen facere non audebant, ne forte ea res ad Dolabellam ipsum pertineret.</p>
<p>XVIII. Tum subito tempestates coortae sunt maximae, iudices, ut non modo proficisci cum cuperet Dolabella non posset, sed vix in oppido consisteret; ita magni fluctus eiciebantur.
Hic navis illa praedonis istius, onusta signis religiosis, expulsa atque eiecta fluctu frangitur. In litore signa illa Apollinis reperiuntur; iussu Dolabellae
reponuntur; tempestas sedatur; Dolabella Delo proficiscitur.</p>
<p><span class="br"></span><span class="lineNumber">47</span><span class="br"></span>Non dubito quin, tametsi nullus in te sensus humanitatis, nulla ratio umquam fuit religionis, nunc tamen in metu periculoque tuo tuorum tibi scelerum veniat in mentem. Potestne tibi ulla spes salutis commoda ostendi, cum recordaris in deos immortales quam impius, quam sceleratus, quam nefarius fueris? Apollinemne tu Delium spoliare ausus es? Illine tu templo tam antiquo, tam sancto, tam religioso manus impias ac sacrilegas adferre conatus es? Si in pueritia non his artibus ac disciplinis institutus eras ut ea quae litteris mandata sunt disceres atque cognosceres,
ne postea quidem, cum in ea ipsa loca venisti, potuisti accipere id quod est proditum memoriae ac
<span class="br"></span><span class="lineNumber">48</span><span class="br"></span>litteris, Latonam ex longo errore et fuga, gravidam et iam ad pariendum temporibus exactis, confugisse Delum atque ibi Apollinem Dianamque peperisse? qua ex opinione hominum illa insula eorum deorum
</p></section><notes></notes></section>