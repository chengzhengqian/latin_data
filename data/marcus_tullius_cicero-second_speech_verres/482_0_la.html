<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">Agit gratias Cleomenes, approbat consilium, dicit
ita fieri oportere; admonet tamen illud, quod istum fugerat, in Phalacrum,
Centuripinum nauarchum, non posse animadverti, propterea quod secum una fuisset
in Centuripina quadriremi. Quid ergo? iste homo ex eius modi civitate,
adulescens nobilissimus, testis relinquetur? “In
praesentia,” inquit Cleomenes, “quoniam ita necesse est;
sed post aliquid videbimus ne iste nobis obstare possit.”</p>
<p><span class="br"></span><span class="lineNumber">106</span><span class="br"></span>XLI. Haec posteaquam acta et constituta sunt,
procedit iste repente e praetorio, inflammatus scelere, furore, crudelitate; in
forum venit, nauarchos vocari iubet. Qui nihil metuerent, nihil suspicarentur,
statim accurrunt. Iste hominibus miseris innocentibus inici catenas imperat.
Implorare illi fidem praetoris et qua re id faceret rogare. Tum iste hoc causae
dicit, quod classem praedonibus prodidissent. Fit clamor et admiratio populi,
tantam esse in homine impudentiam atque audaciam ut aut aliis causam calamitatis
attribueret quae omnis propter avaritiam ipsius accidisset, aut cum ipse
praedonum socius arbitraretur aliis proditionis crimen inferret; deinde hoc
quinto decimo die crimen esse natum postquam classis <span class="br"></span><span class="lineNumber">107</span><span class="br"></span> esset amissa. Cum haec ita fierent, quaerebatur ubi esset
Cleomenes; non quo illum ipsum, cuicuimodi est, quisquam supplicio propter illud
incommodum dignum putaret; nam quid Cleomenes facere potuit? non enim possum
quemquam insimulare falso; quid, inquam, magno opere potuit Cleomenes facere
istius </p></section><notes></notes></section>