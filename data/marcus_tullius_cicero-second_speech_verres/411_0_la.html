<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

armatus et victor viderat, quod religioni concesserat, quod cives atque incolae
Syracusani colere, advenae non solum visere verum etiam venerari solebant, id
<span class="br"></span><span class="lineNumber">131</span><span class="br"></span> C. Verres ex templo Iovis sustulit. Ut
saepius ad Marcellum revertar, iudices, sic habetote, plures esse a Syracusanis
istius adventu deos quam victoria Marcelli homines desideratos. Etenim ille
requisisse etiam dicitur Archimedem illum, summo ingenio hominem ac disciplina,
quem cum audisset interfectum, permoleste tulisse; iste omnia quae requisivit
non ut conservaret verum ut asportaret requisivit.</p>
<p>LIX. Iam illa quae leviora videbuntur ideo praeteribo, quod mensas Delphicas e
marmore, crateras ex aere pulcherrimas, vim maximam vasorum Corinthiorum ex
omnibus aedibus sacris abstulit Syracusis. <span class="br"></span><span class="lineNumber">132</span><span class="br"></span>
Itaque, iudices, ii qui hospites ad ea quae visenda sunt solent ducere et unum
quidque ostendere, quos illi mystagogos vocant, conversam iam habent
demonstrationem suam. Nam ut ante demonstrabant quid ubique esset, item nunc
quid undique ablatum sit ostendunt.</p>
<p>Quid tum? mediocrine tandem dolore eos affectos esse arbitramini? Non ita est,
iudices; primum quod omnes religione moventur, et deos patrios quos a maioribus
acceperunt colendos sibi diligenter et retinendos esse arbitrantur; deinde hic
ornatus, haec opera atque artificia, signa, tabulae pictae, Graecos


</p></section><notes></notes></section>