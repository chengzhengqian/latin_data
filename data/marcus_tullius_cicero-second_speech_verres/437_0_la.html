<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

lacrimas utriusque plus valuisse quam utilitatem salutemque provinciae; dicet rem
publicam administrari sine metu ac severitate non posse; quaeret quam ob rem
fasces praetoribus praeferantur, cur secures datae, cur career aedificatus, cur
tot supplicia sint in improbos more maiorum constituta. Quae cum omnia graviter
severeque dixerit, quaeram cur hunc eundem Apollonium Verres idem repente nulla
re nova allata, nulla defensione, sine causa de carcere emitti iusserit;
tantumque in hoc crimine suspicionis esse affirmabo ut iam ipsis iudicibus sine
mea argumentatione coniecturam facere permittam quod hoc genus praedandi, quam
improbum, quam indignum quamque ad magnitudinem quaestus immensum infinitumque
<span class="br"></span><span class="lineNumber">23</span><span class="br"></span> esse videatur. Nam quae iste in Apollonio
fecit, ea primum breviter cognoscite quot et quanta sint, deinde haec expendite
atque aestimate pecunia; reperietis idcirco haec in uno homine pecunioso tot
constituta ut ceteris formidines similium incommodorum atque exempla periculorum
proponeret. Primum insimulatio est repentina capitalis atque invidiosi
criminis—statuite quanti hoc putetis et quam multos redemisse. Deinde
crimen sine accusatore, sententia sine consilio, damnatio sine
defensione— </p></section><notes></notes></section>