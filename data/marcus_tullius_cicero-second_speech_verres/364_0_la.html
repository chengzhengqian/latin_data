<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
puto fuisse
qui eius modi hominum furta odore aut aliquo leviter presso vestigio
persequebantur. Nam nos quidem quid facimus in Verre, quem in luto volutatum
totius corporis vestigiis invenimus? Permagnum est in eum dicere aliquid qui
praeteriens, lectica paulisper deposita, non per praestigias sed palam per
potestatem uno imperio ostiatim totum oppidum compilaverit. Ac tamen, ut posset
dicere se emisse, Archagatho imperat ut illis aliquid, quorum argentum fuerat,
nummulorum dicis causa daret. Invenit Archagathus paucos qui vellent accipere;
iis dedit. Eos nummos tamen iste Archagatho non reddidit. Voluit Romae repetere
Archagathus; Cn. Lentulus Marcellinus dissuasit, sicut ipsum dicere audistis.
Recita. <span class="sc">Archagathi et Lentuli Testimonium</span>.</p>
<p><span class="br"></span><span class="lineNumber">54</span><span class="br"></span>Et ne forte hominem existimetis hanc tantam vim
emblematum sine causa coacervare voluisse, videte quanti vos, quanti
existimationem populi Romani, quanti leges et iudicia, quanti testes Siculos<a class="footnoteLink" href="#note_LCL293_346_1" id="target_note_LCL293_346_1"><sup>1</sup></a>
fecerit. Posteaquam tantam multitudinem collegerat emblematum ut ne unum quidem
cuiquam reliquisset, instituit officinam Syracusis in regia maximam. Palam
artifices omnes, caelatores ac vascularios, convocari iubet, et ipse suos
complures habebat. Eos concludit, magnam hominum multitudinem. Menses




</p></section><notes><section class="footnotes"><ul><li class="note" id="note_LCL293_346_1"><a class="footnoteCrossrefLink" href="#target_note_LCL293_346_1" title="Click to highlight in text"><sup class="lineRef">1</sup><span class="italic">After</span> Siculos <span class="italic">the best <span class="sc">mss</span>. add</span> negotiatores.</a></li><script type="text/javascript">document.getElementById('note_LCL293_346_1').style.display = "none";</script></ul></section></notes></section>