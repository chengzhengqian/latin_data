<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 quid me attinet dicere aut coniungere cum
istius flagitio cuiusquam praeterea dedecus? Non faciam, iudices; omnia vetera
praetermittam, duo sola recentia sine cuiusquam infamia ponam, ex quibus
coniecturam facere de omnibus possitis: unum illud, quod ita fuit illustre
notumque omnibus ut nemo tam rusticanus homo L. Lucullo M. Cotta consulibus
Romam ex ullo municipio vadimonii causa venerit, quin sciret iura omnia
praetoris urbani nutu atque arbitrio Chelidonis meretriculae gubernari: alterum
quod, cum paludatus exisset votaque pro imperio suo communique re publica
nuncupasset, noctu stupri causa lectica in urbem introferri solitus est ad
mulierem nuptam uni, propositam omnibus, contra fas, contra auspicia, contra
omnes divinas atque humanas religiones.</p>
<p><span class="br"></span><span class="lineNumber">35</span><span class="br"></span>XIV. O di immortales! quid interest inter mentes
hominum et cogitationes! Ita mihi meam voluntatem spemque reliquae vitae vestra
populique Romani existimatio comprobet, ut ego, quos adhuc mihi magistratus
populus Romanus mandavit, sic eos accepi ut me omnium officiorum obstringi
religione arbitrarer! Ita quaestor sum factus ut mihi illum honorem tum non
solum datum sed etiam creditum et commissum putarem; sic obtinui quaesturam in
Sicilia provincia ut omnium oculos in me unum 

</p></section><notes></notes></section>