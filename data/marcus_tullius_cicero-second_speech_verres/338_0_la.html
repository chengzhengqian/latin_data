<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

credo, est Heius iste num aes alienum habuerit, num auctionem fecerit; si fecit,
num tanta difficultas eum rei nummariae tenuerit, tanta egestas, tanta vis
presserit ut sacrarium suum spoliaret, ut deos patrios venderet. At hominem
video auctionem fecisse nullam, vendidisse praeter fructus suos nihil umquam,
non modo in aere alieno nullo, sed in suis nummis multis esse et semper fuisse;
si haec contra ac dico essent omnia, tamen ilium haec, quae tot annos in familia
sacrarioque maiorum fuissent, venditurum non fuisse. “Quid, si
magnitudine pecuniae persuasum est?” Veri simile non est ut ille homo
tam locuples, tam honestus, religioni suae monumentisque maiorum <span class="br"></span><span class="lineNumber">12</span><span class="br"></span> pecuniam anteponeret. “Sunt ista; verum
tamen abducuntur homines non numquam etiam ab institutis suis magnitudine
pecuniae.” Videamus quanta ista pecunia fuerit quae potuerit Heium,
hominem maxime locupletem, minime avarum, ab humanitate, a pietate, ab religione
deducere. Ita iussisti, opinor, ipsum in tabulas referre: “Haec omnia
signa Praxiteli, Myronis, Polycliti HS sex milibus quingentis Verri
vendita.” Sic rettulit. Recita. <span class="sc">Ex tabulis</span>. Iuvat
me haec praeclara nomina artificum, quae isti ad caelum ferunt, Verris
aestimatione sic concidisse. Cupidinem Praxiteli HS <span class="sc">mdc</span>!
Profecto hinc natum est “Malo emere quam rogare.”</p>
<p><span class="br"></span><span class="lineNumber">13</span><span class="br"></span>VII. Dicet aliquis: “Quid? tu ista
permagno

</p></section><notes></notes></section>