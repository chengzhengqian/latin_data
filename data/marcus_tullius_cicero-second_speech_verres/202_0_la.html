<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">19</span><span class="br"></span><p class="noindent">Hieronica vendituros. VIII. Itane vero?
Prudentissimi viri, summa auctoritate praediti, quibus senatus legum dicendarum
in locandis vectigalibus omnem potestatem permiserat populusque Romanus idem
iusserat, Siculo uno recusante cum amplificatione vectigalium nomen Hieronicae
legis mutare noluerunt: tu, homo minimi consilii, nullius auctoritatis, iniussu
populi ac senatus, tota Sicilia recusante, cum maximo detrimento atque adeo
exitio vectigalium totam Hieronicam legem sustulisti?</p>
<p><span class="br"></span><span class="lineNumber">20</span><span class="br"></span>At quam legem corrigit, iudices, atque adeo
tollit! Acutissime ac diligentissime scriptam, quae lex omnibus custodiis
subiectum aratorem decumano tradidit, ut neque in segetibus neque in areis neque
in horreis neque in amovendo neque in asportando frumento grano uno posset
arator sine maxima poena fraudare decumanum. Scripta lex ita diligenter est ut
eum scripsisse appareat qui alia vectigalia non haberet, ita acute ut Siculum,
ita severe ut tyrannum; qua lege Siculis tamen arare expediret; nam ita
diligenter constituta sunt iura decumano ut tamen ab invito aratore plus decuma
non posset auferri.</p>
<p><span class="br"></span><span class="lineNumber">21</span><span class="br"></span>Cum haec essent ita constituta, Verres tot annis
atque adeo saeculis tot inventus est qui haec non </p></section><notes></notes></section>