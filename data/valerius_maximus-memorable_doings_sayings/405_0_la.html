<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


Clodia Ofilii, quindecim filiis ante amissis, quintum decimum
et centesimum explevit annum.</p>
<p><span class="marginNote left">ext. 1</span>Iungam his duos reges, quorum diuturnitas populo
Romano fuit utilissima. Siciliae rector Hiero ad nonagesimum
annum pervenit. Masinissa Numidiae rex hunc modum
excessit, regni spatium sexaginta annis emensus, vel
ante omnes homines robore senectae admirabilis. constat
eum, quem ad modum Cicero refert libro quem de senectute
scripsit, nullo umquam imbri, nullo frigore ut caput
suum veste tegeret adduci potuisse. eundem ferunt aliquot
horis in eodem vestigio perstare solitum, non ante
moto pede quam consimili labore iuvenes fatigasset, ac si
quid agi a sedente oporteret, toto die saepenumero nullam
in partem converso corpore in solio durasse. ille vero
etiam exercitus equo insidens noctem diei plerumque iungendo
duxit, nihilque omnino ex his operibus quae adulescens
sustinere adsueverat, quo mollius senectutem ageret,
omisit. veneris etiam usu ita semper viguit ut post sextum
et octogesimum annum filium generaret, cui Methymno
nomen fuit. terram quoque, quam vastam et desertam acceperat,
perpetuo culturae studio frugiferam reliquit.</p>
<p><span class="marginNote left">ext. 2</span>Gorgias etiam Leontinus, Isocratis et complurium
magni ingenii virorum praeceptor, sua sententia felicissimus:
nam cum centesimum et septimum ageret annum,
interrogatus quapropter tam diu vellet in vita remanere,
‘quia nihil’ inquit ‘habeo quod senectutem meam accusem.’
quid isto tractu aetatis aut longius aut beatius? iam
alterum saeculum ingressus neque in hoc querellam ullam




</p></section><notes></notes></section>