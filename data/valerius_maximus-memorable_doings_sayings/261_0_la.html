<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="label"><span class="sc">de severitate patrum in liberos</span></span>
<span class="br"></span><span class="lineNumber">1</span><span class="br"></span><p>L. Brutus, gloria par Romulo, quia ille urbem, hic
libertatem Romanam condidit, filios suos dominationem
Tarquinii a se expulsam reducentes, summum imperium
obtinens, comprehensos proque tribunali virgis caesos et
ad palum religatos securi percuti iussit. exuit patrem ut
consulem ageret, orbusque vivere quam publicae vindictae
deesse maluit.</p>
<span class="br"></span><span class="lineNumber">2</span><span class="br"></span><p>Huius aemulatus exemplum Cassius filium suum Sp.
Cassium, qui tribunus plebis agrariam legem primus tulerat,
multisque aliis rebus populariter animos hominum
amore sui devinctos tenebat, postquam illam potestatem
deposuit, adhibito propinquorum et amicorum consilio
adfectati regni crimine domi damnavit, verberibusque adfectum
necari iussit, ac peculium eius Cereri consecravit.</p>
<span class="br"></span><span class="lineNumber">3</span><span class="br"></span><p>T. autem Manlius Torquatus, propter egregia multa
rarae dignitatis, iuris quoque civilis et sacrorum pontificalium
peritissimus, in consimili facto ne consilio quidem
necessariorum indigere se credidit: nam cum ad senatum
Macedonia de filio eius D. Silano, qui eam provinciam
obtinuerat, querellas per legatos detulisset, a patribus
conscriptis petiit ne quid ante de ea re statuerent quam
ipse Macedonum filiique sui causam inspexisset. summo
deinde cum amplissimi ordinis tum etiam eorum qui questum
venerant consensu cognitione suscepta, domi consedit
solusque utrique parti per totum biduum vacavit, ac



</p></section><notes></notes></section>