<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


interitum sibi caelesti denuntiatione portendi
credentes, Pericles processit in medium, et quae a praeceptore
suo Anaxagora pertinentia ad solis et lunae cursum
acceperat disseruit, nec ulterius trepidare cives suos vano
metu passus est.</p>
<p><span class="marginNote left">ext. 2</span>Quantum porro dignitatis a rege Alexandro tributum
arti existimamus, qui se et pingi ab uno Apelle et fingi a Lysippo
tantummodo voluit?</p>
<p><span class="marginNote left">ext. 3</span>Tenet visentes Athenis Vulcanus Alcamenis manibus
fabricatus: praeter cetera enim perfectissimae artis in eo
procurrentia<a class="footnoteLink" href="#note_LCL493_256_80" id="target_note_LCL493_256_80"><sup>80</sup></a> indicia etiam illud mirantur, quod stat dissimulatae
claudicationis sub veste leviter vestigium repraesentans,
ut non exprobratum tamquam vitium ita tamquam
certam propriamque dei notam decore significans.</p>
<p><span class="marginNote left">ext. 4</span>Cuius coniugem Praxiteles in marmore quasi spirantem
in templo Cnidiorum collocavit, propter pulchritudinem
operis a libidinoso cuiusdam complexu parum tutam.
quo excusabilior est error equi, qui visa pictura equae
hinnitum edere coactus est, et canum latratus aspectu picti
canis incitatus, taurusque ad amorem et concubitum
aeneae vaccae Syracusis nimiae similitudinis irritamento
compulsus: quid enim vacua rationis animalia arte decepta
miremur, cum hominis sacrilegam cupiditatem muti lapidis
liniamentis excitatam videamus?</p>
</section><notes><section class="footnotes"><ul><li class="note" id="note_LCL493_256_80"><a class="footnoteCrossrefLink" href="#target_note_LCL493_256_80" title="Click to highlight in text"><sup class="lineRef">80</sup>proc- <span class="italic">Gertz</span>: praec-* AL</a></li><script type="text/javascript">document.getElementById('note_LCL493_256_80').style.display = "none";</script></ul></section></notes></section>