<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<p><span class="marginNote left">Ext.12</span>Quid? illa nonne ludibria Naturae in corporibus humanis
fuisse credenda sunt, tolerabilia quidem, quia saevitia
caruerunt, ceterum et ipsa miraculis adnumeranda? nam
et Prusiae regis Bithyniae filius eodem nomine quo pater
pro superiore ordine dentium unum os aequaliter extentum
habuit, nec ad speciem deforme neque ad usum ulla
ex parte incommodum.</p>
<p><span class="marginNote left">Ext.13</span>Mithridatis vero regis filia Drypetine, Laodice regina
nata, duplici ordine dentium deformis admodum comes
fugae patris a Pompeio devicti fuit.</p>
<p><span class="marginNote left">Ext.14</span>Ne illius quidem parvae admirationis oculi quem constat
tam certa acie luminum usum esse ut a Lilybaeo portu
Carthaginiensium egredientes classes intueretur.</p>
<p><span class="marginNote left">Ext.15</span>Oculis eius admirabilius Aristomenis Messenii cor,
quod Athenienses ob eximiam calliditatem exsectum pilis
refertum invenerunt, cum eum aliquotiens captum et astutia
elapsum cepissent.</p>
<p><span class="marginNote left">Ext.16</span>Et poeta Antipater Sidonius omnibus annis uno
tantummodo die, quo genitus erat, febri implicabatur,
cumque ad ultimam aetatem pervenisset, natali suo certo
illo circuitu morbi consumptus est.</p>
<p><span class="marginNote left">Ext.17</span>Hoc loco apte referuntur Polystratus et Hippoclides
philosophi, eodem die nati, eiusdem praeceptoris Epicuri





</p></section><notes></notes></section>