<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


viri in caedem eius concitato impetu ferretur, velut
oblitus quid sibi Fortuna nascenti denegasset, ne Croesum
regem occideret proclamando paene iam impressum iugulo
mucronem revocavit. ita qui ad id tempus mutus sibi
vixerat, saluti parentis vocalis factus est.</p>
<p><span class="marginNote left">ext. 7</span>Eadem caritas Italico bello Pinnensem iuvenem, cui
Pultoni erat cognomen, tanto animi corporisque robore
armavit ut cum obsessae urbis suae claustris praesideret,
et Romanus imperator patrem eius captivum in conspectu
ipsius constitutum destrictis militum gladiis circumdedisset,
occisurum se minitans nisi irruptioni suae iter praebuisset,
solus e manibus senem rapuerit, duplici pietate
memorandus, quod et patris servator nec patriae fuit proditor.</p>
<h3>5</h3>
<p><span class="marginNote left">praef.</span>Hanc caritatem proximus fraternae benivolentiae gradus
excipit: nam ut merito primum amoris vinculum ducitur
plurima et maxima beneficia accepisse, ita proximum
iudicari debet simul accepisse. quam copiosae enim suavitatis
illa recordatio est: in eodem domicilio antequam nascerer
habitavi, in iisdem incunabulis infantiae tempora
peregi, eosdem appellavi parentes, eadem pro me vota
excubuerunt, parem ex maiorum imaginibus gloriam traxi!
cara est uxor, dulces liberi, iucundi amici, accepti adfines,
sed postea cognitis nulla benivolentia accedere debet quae
priorem exhauriat.</p>
</section><notes></notes></section>