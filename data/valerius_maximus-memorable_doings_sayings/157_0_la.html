<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


viro dici constantior, qui, ne sententia sua pelleretur, patria,
in qua summum dignitatis gradum obtinebat, carere
sustinuit?</p>
<span class="br"></span><span class="lineNumber">5</span><span class="br"></span><p>Ceterum ut neminem ei praetulerim ita Q. Scaevolam
augurem merito comparaverim. dispulsis prostratisque
inimicorum partibus, Sulla occupata urbe senatum armatus
coegerat ac summa cupiditate ferebatur<a class="footnoteLink" href="#note_LCL492_324_110" id="target_note_LCL492_324_110"><sup>110</sup></a> ut C. Marius
quam celerrime hostis iudicaretur. cuius voluntati
nullo obviam ire audente solus Scaevola de hac re interrogatus
sententiam dicere noluit. quin etiam truculentius
sibi instanti Sullae ‘licet’ inquit ‘mihi agmina militum,
quibus curiam circumsedisti, ostentes, licet mortem identidem
miniteris, numquam tamen efficies ut propter exiguum
senilemque sanguinem meum Marium, a quo urbs
et Italia conservata est, hostem iudicem.’</p>
<span class="br"></span><span class="lineNumber">6</span><span class="br"></span><p>Quid feminae cum contione? si patrius mos servetur,
nihil: sed ubi domestica quies seditionum agitata fluctibus
est, priscae consuetudinis auctoritas convellitur, plusque
valet quod violentia cogit quam quod suadet et praecipit
verecundia. itaque te, Sempronia, Ti. et C. Gracchorum
soror, uxor Scipionis Aemiliani, non ut absurde gravissimis
virorum operibus inserens maligna relatione comprehendam,
sed quia ab tribuno plebei producta ad populum in
maxima confusione nihil a tuorum amplitudine degenerasti,
honorata memoria prosequar. coacta es eo loci consistere
ubi principum civitatis perturbari frons solebat, instabat
tibi torvo vultu minas profundens amplissima potestas,




</p></section><notes><section class="footnotes"><ul><li class="note" id="note_LCL492_324_110"><a class="footnoteCrossrefLink" href="#target_note_LCL492_324_110" title="Click to highlight in text"><sup class="lineRef">110</sup>ferebat <span class="italic">Gertz</span></a></li><script type="text/javascript">document.getElementById('note_LCL492_324_110').style.display = "none";</script></ul></section></notes></section>