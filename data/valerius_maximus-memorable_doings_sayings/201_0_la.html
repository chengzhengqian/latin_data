<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

quam caritati erogatur, certe suspectus est perinde ac plus
semper petat quam impendat. accedit huc quod infractae
fortunae homines magis amicorum studia desiderant vel
praesidii vel solacii gratia: nam laeta quidem et prospera
negotia, utpote cum divina suffragatione foveantur, humana
minus indigent. tenacius igitur eorum nomina posteritatis
memoria apprehendit qui adversa amicorum non deseruerunt
quam qui prosperum vitae cursum comitati
sunt. nemo de Sardanapalli familiaribus loquitur, Orestes
Pylade paene amico quam Agamemnone notior est patre,
si quidem illorum amicitia in consortione deliciarum et
luxuriae contabuit, horum durae atque asperae condicionis
sodalicium ipsarum miseriarum experimento enituit.
sed quid externa attingo, cum domesticis prius liceat uti?</p>
<span class="br"></span><span class="lineNumber">1</span><span class="br"></span><p>Inimicus patriae fuisse Ti. Gracchus existimatus est,
nec immerito, quia potentiam suam saluti eius praetulerat.
quam constantis tamen fidei amicum etiam in hoc tam
pravo proposito C. Blossium Cumanum habuerit operae
pretium est cognoscere. hostis iudicatus, ultimo supplicio
adfectus, sepulturae honore spoliatus, benivolentia tamen
eius non caruit: nam cum senatus Rupilio<a class="footnoteLink" href="#note_LCL492_412_67" id="target_note_LCL492_412_67"><sup>67</sup></a> et Laenati
consulibus mandasset ut in eos qui cum Graccho consenserant
more maiorum animadverterent, et ad Laelium,
cuius consilio praecipue consules utebantur, pro se Blossius
deprecatum venisset familiaritatisque excusatione
uteretur, atque is dixisset ‘quid si te Gracchus templo Iovis
Optimi Maximi faces subdere iussisset? obsecuturusne illius
voluntati propter istam, quam iactas, familiaritatem
fuisti?’, ‘numquam istud’ inquit ‘Gracchus imperasset.’

</p></section><notes><section class="footnotes"><ul><li class="note" id="note_LCL492_412_67"><a class="footnoteCrossrefLink" href="#target_note_LCL492_412_67" title="Click to highlight in text"><sup class="lineRef">67</sup>Rupilio <span class="italic">Pighius</span>: Ruti- ALP</a></li><script type="text/javascript">document.getElementById('note_LCL492_412_67').style.display = "none";</script></ul></section></notes></section>