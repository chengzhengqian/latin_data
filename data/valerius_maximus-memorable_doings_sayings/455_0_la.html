<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

unius parricidii cogitatione cuncta scelera superata cernam?
omni igitur impetu mentis, omnibus indignationis
viribus ad id lacerandum pio magis quam valido adfectu
rapior: quis enim amicitiae fide exstincta genus humanum
cruentis in tenebris sepelire conatum profundo debitae
exsecrationis satis efficacibus verbis adegerit? tu videlicet
efferatae barbariae immanitate truculentior habenas
Romani imperii, quas princeps parensque noster salutari
dextera continet, capere potuisti? aut te compote furoris
mundus in suo statu mansisset? urbem a Gallis captam, e
trecentorum inclitae gentis virorum strage foedatum
&lt;amnem Cremeram et&gt;<a class="footnoteLink" href="#note_LCL493_366_86" id="target_note_LCL493_366_86"><sup>86</sup></a> Alliensem diem, et oppressos in
Hispania Scipiones et Trasumennum lacum et Cannas,
bellorumque civilium domestico sanguine manantes
mucrones<a class="footnoteLink" href="#note_LCL493_366_87" id="target_note_LCL493_366_87"><sup>87</sup></a> amentibus propositis furoris tui repraesentare
et vincere voluisti. sed vigilarunt oculi deorum, sidera
suum vigorem obtinuerunt, arae pulvinaria templa praesenti
numine vallata sunt, nihilque quod pro capite augusto<a class="footnoteLink" href="#note_LCL493_366_88" id="target_note_LCL493_366_88"><sup>88</sup></a>
ac patria excubare debuit torporem sibi permisit, et in
primis auctor ac tutela nostrae incolumitatis ne excellentissima
merita sua totius orbis ruina collaberentur divino
consilio providit. itaque stat pax, valent leges, sincerus
privati ac publici officii tenor servatur. qui autem haec violatis
amicitiae foederibus temptavit subvertere, omni cum
stirpe sua populi Romani viribus obtritus etiam apud inferos,
si tamen illuc receptus est, quae meretur supplicia
pendit.</p>
</section><notes><section class="footnotes"><ul><li class="note" id="note_LCL493_366_86"><a class="footnoteCrossrefLink" href="#target_note_LCL493_366_86" title="Click to highlight in text"><sup class="lineRef">86</sup><span class="italic">add. Gertz</span></a></li><script type="text/javascript">document.getElementById('note_LCL493_366_86').style.display = "none";</script><li class="note" id="note_LCL493_366_87"><a class="footnoteCrossrefLink" href="#target_note_LCL493_366_87" title="Click to highlight in text"><sup class="lineRef">87</sup>mucrones <span class="italic">Kempf:</span> furoris* A</a></li><script type="text/javascript">document.getElementById('note_LCL493_366_87').style.display = "none";</script><li class="note" id="note_LCL493_366_88"><a class="footnoteCrossrefLink" href="#target_note_LCL493_366_88" title="Click to highlight in text"><sup class="lineRef">88</sup>augusto <span class="italic">Per.:</span> -ti G (<span class="italic">silet</span> A)</a></li><script type="text/javascript">document.getElementById('note_LCL493_366_88').style.display = "none";</script></ul></section></notes></section>