<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

humillimae quondam sortis praeturam adeptus erat offensi,
anulos aureos sibimet ipsis et phaleras equis suis detractas
abiecerunt, doloris impotentiam tantum non luctu
professo testati.</p>
<span class="br"></span><span class="lineNumber">4</span><span class="br"></span><p>Talis irae motus aut singulorum aut paucorum adversus
populum universum: multitudinis erga principes ac
duces eius modi: Manlio Torquato amplissimam et gloriosissimam
ex Latinis et Campanis victoriam in urbem referenti,
cum seniores omnes laetitia ovantes occurrerent, iuniorum
nemo obviam processit, quod filium adulescentem
fortissime adversus imperium suum proeliatum securi
percusserat. miserti sunt aequalis nimis aspere puniti: nec
factum eorum defendo, sed irae vim indico, quae unius
civitatis et aetates et adfectus dividere valuit.</p>
<span class="br"></span><span class="lineNumber">5</span><span class="br"></span><p>Eademque tantum potuit ut universum populi Romani
equitatum a Fabio consule ad hostium copias persequendas
missum, cum et tuto et facile eas liceret delere, legis
agrariae ab eo impeditae memores, immobilem retineret.
illa vero etiam Appio duci, cuius pater, dum pro senatus
amplitudine nititur, commoda plebis acerrime impugnaverat,
infensum exercitum faciendo voluntaria fuga
terga hosti, ne triumphum imperatori quaereret, dare coegit,
quotiens victoriae victrix! congratulationem eius in
Torquato spernendam, in Fabio pulcherrimam partem
omittendam, in Appio totam fugae postponendam reddidit.</p>
</section><notes></notes></section>