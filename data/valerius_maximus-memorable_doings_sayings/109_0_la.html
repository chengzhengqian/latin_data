<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


imago, minime blanda frons, sed omnibus numeris perfecta
virtus. quae quidem effecit ut quisquis sanctum et egregium
civem significare velit, sub nomine Catonis definiat.</p>
<p><span class="marginNote left">Ext.1</span> Dandum est aliquid loci etiam alienigenis exemplis, ut
domesticis aspersa ipsa varietate delectent. Harmodii et
Aristogitonis, qui Athenas tyrannide liberare conati sunt,
effigies aeneas Xerxes ea urbe devicta in regnum suum
transtulit. longo deinde interiecto tempore Seleucus in
pristinam sedem reportandas curavit. Rhodii quoque eas
urbi suae appulsas, cum in hospitium publice invitassent,
sacris etiam in pulvinaribus collocaverunt. nihil hac memoria
felicius, quae tantum venerationis in tam parvulo
aere possidet.</p>
<p><span class="marginNote left">Ext.2</span>Quantum porro honoris Athenis Xenocrati, sapientia
pariter ac sanctitate claro, tributum est! cum testimonium
dicere coactus ad aram accessisset, ut more eius civitatis
iuraret omnia se vere rettulisse, universi iudices consurrexerunt
proclamaruntque ne ius iurandum diceret,
quodque sibimet ipsis postmodum dicendae sententiae
loco remissuri non erant, sinceritati eius concedendum
existimarunt.</p>
</section><notes></notes></section>