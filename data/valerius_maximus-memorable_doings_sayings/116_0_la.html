<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

gesserant, sacerdotiorumque quae erant adepti, consederunt,
ut et ipsi in occasu suo splendorem et ornamenta
praeteritae vitae retinerent et plebi ad fortius sustinendos
casus suos &lt;exemplum praeberent&gt;.<a class="footnoteLink" href="#note_LCL492_242_10" id="target_note_LCL492_242_10"><sup>10</sup></a> venerabilis eorum
aspectus primo hostibus fuit et novitate rei et magnificentia
cultus et ipso audaciae genere commotis. sed quis dubitaret
quin et Galli et victores illam admirationem mox in
risum et in omne contumeliae genus conversuri essent?
non exspectavit igitur hanc iniuriae maturitatem C. Atilius,
verum barbam suam permulcenti Gallo scipionem
vehementi ictu capiti inflixit eique propter dolorem ad se
occidendum ruenti cupidius corpus obtulit. capi ergo virtus
nescit, patientiae dedecus ignorat, Fortunae succumbere
omni fato tristius ducit, nova et speciosa genera interitus
excogitat, si quisquam interit qui sic exstinguitur.</p>
<span class="br"></span><span class="lineNumber">8</span><span class="br"></span><p>Reddendus est nunc Romanae iuventuti debitus
gloriae titulus, quae C. Sempronio Atratino consule cum
Volscis apud Verruginem parum prospere dimicante, ne
acies nostra iam inclinata propelleretur, equis delapsa se
ipsa centuriavit<a class="footnoteLink" href="#note_LCL492_242_11" id="target_note_LCL492_242_11"><sup>11</sup></a>&lt;atque in&gt;<a class="footnoteLink" href="#note_LCL492_242_12" id="target_note_LCL492_242_12"><sup>12</sup></a> hostium exercitum irrupit.
quo demoto proximum tumulum occupavit, effecitque ut
omnis Volscorum &lt;in se&gt;<a class="footnoteLink" href="#note_LCL492_242_13" id="target_note_LCL492_242_13"><sup>13</sup></a> conversus impetus legionibus
nostris ad confirmandos animos salutare laxamentum
daret. itaque, cum iam de tropaeis statuendis cogitarent,
proelium nocte dirimente, victoresne an victi discederent,
incerti abierunt.</p>
</section><notes><section class="footnotes"><ul><li class="note" id="note_LCL492_242_10"><a class="footnoteCrossrefLink" href="#target_note_LCL492_242_10" title="Click to highlight in text"><sup class="lineRef">10</sup><span class="italic">add.</span> Ϛ: <span class="italic">lacunam</span> G, <span class="italic">Briscoe;</span> Br</a></li><script type="text/javascript">document.getElementById('note_LCL492_242_10').style.display = "none";</script><li class="note" id="note_LCL492_242_11"><a class="footnoteCrossrefLink" href="#target_note_LCL492_242_11" title="Click to highlight in text"><sup class="lineRef">11</sup>centuriavit A <span class="italic">corr.: om.</span> AL: (equites) centuriaverunt P</a></li><script type="text/javascript">document.getElementById('note_LCL492_242_11').style.display = "none";</script><li class="note" id="note_LCL492_242_12"><a class="footnoteCrossrefLink" href="#target_note_LCL492_242_12" title="Click to highlight in text"><sup class="lineRef">12</sup>atque (A <span class="italic">corr.</span>) in <span class="italic">add. Kempf</span></a></li><script type="text/javascript">document.getElementById('note_LCL492_242_12').style.display = "none";</script><li class="note" id="note_LCL492_242_13"><a class="footnoteCrossrefLink" href="#target_note_LCL492_242_13" title="Click to highlight in text"><sup class="lineRef">13</sup><span class="italic">add.</span> Ϛ</a></li><script type="text/javascript">document.getElementById('note_LCL492_242_13').style.display = "none";</script></ul></section></notes></section>