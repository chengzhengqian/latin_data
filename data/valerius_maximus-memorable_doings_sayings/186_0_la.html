<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

cuius opinionis non parva fides erit narratio quae sequetur.
in pervigilio Phryne, nobile Athenis scortum, iuxta
eum vino gravem accubuit, pignore cum quibusdam iuvenibus
posito an temperantiam eius corrumpere posset.
quam nec tactu nec sermone aspernatus, quoad voluerat
in sinu suo moratam, propositi irritam dimisit. factum sapientia
imbuti animi abstinens, sed meretriculae quoque
dictum perquam facetum: deridentibus enim se adulescentibus,
quod tam formosa tamque elegans poti senis animum
illecebris pellicere non potuisset, pactumque victoriae
pretium flagitantibus, de homine se cum iis, non de
statua pignus posuisse respondit. potestne haec Xenocratis
continentia a quoquam magis vere magisque proprie demonstrari
quam ab ipsa meretricula expressa est?</p>
<p><span class="marginNote left">ext. 3b</span>Phryne pulchritudine sua nulla parte constantissimam
eius abstinentiam labefecit: quid? rex Alexander divitiis
quatere potuit? ab illo quoque statuam equidem aeque
frustra temptatam putes. legatos ad eum cum aliquot
talentis miserat. quos in Academiam perductos solito
sibi—id est modico—apparatu et admodum parvulis copiis
excepit. postero die interrogantibus cuinam adnumerari
pecuniam vellet, ‘quid? vos’ inquit ‘hesterna cena non
intellexistis ea me non indigere?’ ita rex philosophi amicitiam
emere voluit, philosophus regi suam vendere noluit.</p>
<p><span class="marginNote left">ext. 4a</span>Alexander vero, cognomen invicti adsecutus, continentiam
Diogenis cynici vincere non potuit. ad quem cum in
sole sedentem accessisset, hortareturque ut si qua praestari



</p></section><notes></notes></section>