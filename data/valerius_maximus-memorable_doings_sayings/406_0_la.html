<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


invenit neque in illo reliquit.</p>
<p><span class="marginNote left">ext. 3</span>Biennio minor Xenophilus Chalcidensis Pythagoricus,
sed felicitate non inferior, si quidem, ut ait Aristoxenus
musicus, omnis humani incommodi expers in summo perfectissimae
doctrinae splendore exstinctus est.</p>
<p><span class="marginNote left">ext. 4</span>Arganthonius autem Gaditanus tam diu regnavit quam
diu etiam ad satietatem vixisse abunde foret: octoginta
enim annis patriam suam rexit, cum ad imperium quadraginta
annos natus accessisset. cuius rei certi sunt auctores.
Asinius etiam Pollio, non minima pars Romani stili, in tertio
historiarum suarum libro centum illum et triginta annos
explesse commemorat, et ipse nervosae vivacitatis
haud parvum exemplum.</p>
<p><span class="marginNote left">ext. 5</span>Huius regis consummationem annorum minus admirabilem
faciunt Aethiopes, quos Herodotus scribit centesimum
et vicesimum annum transgredi, et Indi, de quibus
Ctesias idem tradit, et Epimenides Cnosius, quem Theopompus
dicit septem et quinquaginta et centum annos
vixisse.</p>
<p><span class="marginNote left">ext. 6</span>Hellanicus vero ait quosdam ex gente Epiorum, quae
pars Aetoliae &lt;est&gt;,<a class="footnoteLink" href="#note_LCL493_268_86" id="target_note_LCL493_268_86"><sup>86</sup></a> ducenos explere annos, eique subscribit
Damastes, hoc amplius adfirmans, Litorium quendam
ex iis maximarum virium staturaeque praecipuae trecentesimum
annum cumulasse.</p>
<p><span class="marginNote left">ext. 7</span>Alexander vero, in eo volumine quod de Illyrico tractu
composuit, adfirmat Dandonem quendam ad quingentesimum





</p></section><notes><section class="footnotes"><ul><li class="note" id="note_LCL493_268_86"><a class="footnoteCrossrefLink" href="#target_note_LCL493_268_86" title="Click to highlight in text"><sup class="lineRef">86</sup><span class="italic">add.</span> A <span class="italic">corr.</span></a></li><script type="text/javascript">document.getElementById('note_LCL493_268_86').style.display = "none";</script></ul></section></notes></section>