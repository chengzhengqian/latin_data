<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


trucidari falso clamore viciniae accepit, ei se neci quam
evaserat obtulit, occidendumque militibus tradidit, pluris
nimirum illud momentum quo illi praeter spem incolumem
videre filium contigerat quam salutem suam aestimans.
miseros adulescentis oculos, quibus amantissimum
sui patrem ipsius opera sic exspirantem intueri necesse
fuit!</p>
<p><span class="marginNote left">ext. 1</span>Ceterum ut ad iucundiora cognitu veniamus, Seleuci
regis filius Antiochus, novercae Stratonices infinito amore
correptus, memor quam improbis facibus arderet, impium
pectoris vulnus pia dissimulatione contegebat. itaque diversi
adfectus iisdem visceribus ac medullis inclusi, summa
cupiditas et maxima verecundia, ad ultimam tabem
corpus eius redegerunt. iacebat ipse in lectulo moribundo
similis, lamentabantur necessarii, pater maerore prostratus
de obitu unici filii deque sua miserrima orbitate cogitabat,
totius domus funebris magis quam regius erat vultus.
sed hanc tristitiae nubem Leptinis mathematici vel, ut quidam
tradunt, Erasistrati medici providentia discussit: iuxta
enim Antiochum sedens, ut eum ad introitum Stratonices
rubore perfundi et spiritu increbrescere, eaque egrediente
pallescere et excitatiorem<a class="footnoteLink" href="#note_LCL492_528_86" id="target_note_LCL492_528_86"><sup>86</sup></a> anhelitum subinde recuperare
animadvertit, curiosiore observatione ad ipsam
veritatem penetravit: intrante enim Stratonice et rursus
abeunte bracchium adulescentis dissimulanter apprehendendo





</p></section><notes><section class="footnotes"><ul><li class="note" id="note_LCL492_528_86"><a class="footnoteCrossrefLink" href="#target_note_LCL492_528_86" title="Click to highlight in text"><sup class="lineRef">86</sup>excitatiorem L: exerc- * AG</a></li><script type="text/javascript">document.getElementById('note_LCL492_528_86').style.display = "none";</script></ul></section></notes></section>