<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">5</span><span class="br"></span><p>Ciceronis autem factum adeo visum est probabile ut
imitari id ne inimicissimus quidem illi P. Pulcher dubitaverit.
qui, incesti crimine a tribus Lentulis accusatus, unum
ex his ambitus reum patrocinio suo protexit, atque in animum
induxit et iudices et praetorem et Vestae aedem intuens
amicum Lentulo agere, inter quae ille, salutem eius
foedo crimine obruere cupiens, hostili voce peroraverat.</p>
<span class="br"></span><span class="lineNumber">6</span><span class="br"></span><p>Caninius autem Gallus reum pariter atque accusatorem
admirabilem egit, et C. Antonii, quem damnaverat,
filiam in matrimonium ducendo et M. Colonium, a quo
damnatus fuerat, rerum suarum procuratorem habendo.</p>
<span class="br"></span><span class="lineNumber">7</span><span class="br"></span><p>Caelii vero Rufi ut vita inquinata ita misericordia,
quam Q. Pompeio praestitit, probanda. cui a se publica
quaestione prostrato, cum mater Cornelia fidei commissa
praedia non redderet atque iste auxilium suum litteris implorasset,
pertinacissime absenti adfuit: recitavit etiam
eius epistulam in &lt;iu&gt;dicio, ultimae necessitatis indicem,
qua impiam Corneliae avaritiam subvertit. factum propter
eximiam humanitatem ne sub Caelio quidem auctore
repudiandum.</p>
<h3><span class="ac">3. De Abstinentia Et Continentia</span></h3>
<p><span class="marginNote left">praef.</span>Magna cura praecipuoque studio referendum est quantopere
libidinis et avaritiae furori similis impetus ab illustrium



</p></section><notes></notes></section>