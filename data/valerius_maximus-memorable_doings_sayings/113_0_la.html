<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<h3><span class="ac">2. De Fortitudine</span></h3>
<p><span class="marginNote left">praef.</span>Nos, quia iam initia procursusque virtutis patefecimus,
actum ipsum persequemur, cuius ponderosissima vis et
efficacissimi lacerti in fortitudine consistunt.</p>
<p>Nec me praeterit, conditor urbis nostrae Romule,
principatum hoc tibi in genere laudis adsignari oportere.
sed patere, obsecro, uno te praecurri exemplo, cui et ipse
aliquantum honoris debes, quia beneficio illius effectum
est ne tam praeclarum opus tuum Roma dilaberetur.</p>
<span class="br"></span><span class="lineNumber">1</span><span class="br"></span><p>Etruscis in urbem ponte Sublicio irrumpentibus, Horatius
Cocles extremam eius partem occupavit, totumque
hostium agmen, donec post tergum suum pons abrumperetur,
infatigabili pugna sustinuit, atque, ut patriam periculo
imminenti liberatam vidit, armatus se in Tiberim
misit. cuius fortitudinem di immortales admirati incolumitatem
sinceram ei praestiterunt: nam neque altitudine
deiectus quassatus nec pondere armorum pressus nec ullo
verticis circuitu actus, ne telis quidem, quae undique congerebantur,
laesus tutum natandi eventum habuit. unus
itaque tot civium, tot hostium in se oculos convertit, stupentes
illos admiratione, hos inter laetitiam et metum
haesitantes, unusque duos acerrima pugna consertos exercitus,
alterum repellendo, alterum propugnando, distraxit.
denique unus urbi nostrae tantum scuto suo quantum
Tiberis alveo munimenti attulit. quapropter discedentes
Etrusci dicere potuerunt ‘Romanos vicimus, ab Horatio
victi sumus.’</p>
<span class="br"></span><span class="lineNumber">2</span><span class="br"></span><p>Immemorem me propositi mei Cloelia facit paene eadem


</p></section><notes></notes></section>