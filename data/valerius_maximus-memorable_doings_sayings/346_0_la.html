<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


et hostes confligere et auxilia deficere cernerent. itaque ne
id fieret Tullus providit: concitato enim equo omnes pugnantium
globos percucurrit, praedicans suo iussu secessisse
Mettium, eumque, cum ipse signum dedisset, invasurum
Fidenatium terga. quo imperatoriae artis consilio
metum fiducia mutavit, proque trepidatione alacritate
suorum pectora replevit.</p>
<span class="br"></span><span class="lineNumber">2</span><span class="br"></span><p>Et ne continuo a nostris regibus recedam, Sex. Tarquinius,
Tarquinii filius, indigne ferens quod patris viribus
expugnari Gabii nequirent, valentiorem armis excogitavit
rationem qua interceptum illud oppidum Romano imperio
adiceret: subito namque se ad Gabinos contulit tamquam
parentis saevitiam et verbera, quae voluntate sua perpessus
erat, fugiens, ac paulatim uniuscuiusque fictis et compositis
blanditiis alliciendo benivolentiam, ut apud omnes
plurimum posset, consecutus, familiarem suum ad patrem
misit, indicaturum quemadmodum cuncta in sua manu haberet
et quaesiturum quidnam fieri vellet. iuvenili calliditati
senilis astutia respondit, si quidem re eximia delectatus
Tarquinius, fidei autem nuntii parum &lt;credens&gt;,<a class="footnoteLink" href="#note_LCL493_148_49" id="target_note_LCL493_148_49"><sup>49</sup></a> nihil
respondit, sed seducto eo in hortum maxima et altissima
papaverum capita baculo decussit. cognito adulescens silentio
simul ac patris facto, causam alterius, &lt;alterius&gt;<a class="footnoteLink" href="#note_LCL493_148_50" id="target_note_LCL493_148_50"><sup>50</sup></a>
argumentum pervidit, nec ignoravit praecipi sibi ut excellentissimum
quemque Gabinorum aut exsilio summoveret
aut morte consumeret. ergo spoliatam bonis propugnatoribus
civitatem tantum non vinctis manibus ei tradidit.</p>
</section><notes><section class="footnotes"><ul><li class="note" id="note_LCL493_148_49"><a class="footnoteCrossrefLink" href="#target_note_LCL493_148_49" title="Click to highlight in text"><sup class="lineRef">49</sup><span class="italic">add</span>. P</a></li><script type="text/javascript">document.getElementById('note_LCL493_148_49').style.display = "none";</script><li class="note" id="note_LCL493_148_50"><a class="footnoteCrossrefLink" href="#target_note_LCL493_148_50" title="Click to highlight in text"><sup class="lineRef">50</sup><span class="italic">add. Kempf</span></a></li><script type="text/javascript">document.getElementById('note_LCL493_148_50').style.display = "none";</script></ul></section></notes></section>