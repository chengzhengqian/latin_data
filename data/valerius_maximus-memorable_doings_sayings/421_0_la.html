<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">5</span><span class="br"></span><p>Quid enim sibi voluit princeps suorum temporum Metellus
Pius, tunc cum in Hispania adventus suos ab hospitibus
aris et ture excipi patiebatur? cum Attalicis aulaeis
contectos parietes laeto animo intuebatur? cum immanibus
epulis apparatissimos interponi ludos sinebat? cum
palmata veste convivia celebrabat, demissasque lacunaribus
aureas coronas velut caelesti capite recipiebat? et ubi
ista? non in Graecia neque in Asia, quarum luxuria Severitas
ipsa corrumpi poterat, sed in horrida et bellicosa
provincia, cum praesertim acerrimus hostis Sertorius Romanorum
exercituum oculos Lusitanis telis praestringeret:
adeo illi patris sui Numidica castra exciderant. patet
igitur quam celeri transitu luxuria adfluxerit: nam cuius
adulescentia priscos mores vidit, senectus novos orsa est.</p>
<span class="br"></span><span class="lineNumber">6</span><span class="br"></span><p>Consimilis mutatio in domo Curionum exstitit, si quidem
forum nostrum et patris gravissimum supercilium et
filii sescenties sestertium aeris alieni aspexit, contractum
famosa iniuria nobilium iuvenum. itaque eodem tempore
et in iisdem penatibus diversa saecula habitarunt, frugalissimum
alterum, alterum nequissimum.</p>
<span class="br"></span><span class="lineNumber">7</span><span class="br"></span><p>P. autem Clodii iudicium quanta luxuria et libidine
abundavit! in quo, ut evidenter incesti crimine nocens
reus absolveretur, noctes matronarum et adulescentium
nobilium magna summa emptae mercedis loco iudicibus
erogatae sunt. quo in flagitio tam taetro tamque multiplici
nescias primum quem detestere, qui istud corruptelae genus
excogitavit, an qui pudicitiam suam sequestrem periurii
fieri passi sunt, an qui religionem stupro permutarunt.</p>
</section><notes></notes></section>