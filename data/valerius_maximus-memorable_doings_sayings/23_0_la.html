<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">1</span><span class="br"></span><p>Quae effecit ut urbe a Gallis disiecta, deliberantibus
patribus conscriptis utrum Veios migrarent an sua moenia
restituerent, forte eo tempore &lt;e&gt;<a class="footnoteLink" href="#note_LCL492_56_59" id="target_note_LCL492_56_59"><sup>59</sup></a> praesidio cohortibus
redeuntibus centurio in comitio exclamaret ‘signifer,
statue signum, hic optime manebimus’: ea enim voce audita
senatus accipere se omen respondit, e vestigioque Veios
transeundi consilium omisit. quam paucis verbis de domicilio
futuri summi imperii confirmata est condicio, credo
indignum dis existimantibus prosperrimis auspiciis Romanum
nomen ortum Veientanae urbis appellatione mutari,
inclitaeque victoriae decus modo abiectae urbis ruinis infundi!</p>
<span class="br"></span><span class="lineNumber">2</span><span class="br"></span><p>Huius tam praeclari operis auctor Camillus, cum esset
precatus ut, si cui deorum nimia felicitas populi Romani
videretur, eius invidia suo aliquo incommodo satiaretur,
subito lapsu decidit. quod omen ad damnationem qua postea
oppressus est pertinuisse visum est. merito autem de
laude inter se victoria et pia precatio amplissimi viri certaverint:
aequae enim virtutis est et bona patriae auxisse et
mala in se transferre voluisse.</p>
<span class="br"></span><span class="lineNumber">3</span><span class="br"></span><p>Quid illud quod L. Paullo consuli evenit, quam memorabile!
cum ei sorte evenisset ut bellum cum rege Perse gereret,
et domum e curia regressus filiolam suam nomine
Tertiam, quae tum erat admodum parvula, osculatus tristem






</p></section><notes><section class="footnotes"><ul><li class="note" id="note_LCL492_56_59"><a class="footnoteCrossrefLink" href="#target_note_LCL492_56_59" title="Click to highlight in text"><sup class="lineRef">59</sup><span class="italic">add.</span> A <span class="italic">corr.</span></a></li><script type="text/javascript">document.getElementById('note_LCL492_56_59').style.display = "none";</script></ul></section></notes></section>