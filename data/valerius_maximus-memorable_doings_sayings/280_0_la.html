<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


patrum conscriptorum animos inflammaverat.
sed Plautius consul, favens Privernatium causae, regressum
animoso eius dicto obtulit, quaesivitque qualem cum
iis Romani pacem habituri essent impunitate donata. at is
constantissimo vultu ‘si bonam dederitis’ inquit, ‘perpetuam,
si malam, non diuturnam.’ qua voce perfectum est
ut victis non solum venia sed etiam ius et beneficium
nostrae civitatis daretur.</p>
<span class="br"></span><span class="lineNumber">2</span><span class="br"></span><p>Sic in senatu loqui Privernas ausus est: L. vero Philippus
consul adversus eundem ordinem libertatem exercere
non dubitavit: nam segnitiam pro rostris exprobrans alio
sibi senatu opus esse dixit, tantumque a paenitentia dicti
afuit ut etiam L. Crasso, summae dignitatis atque eloquentiae
viro, id in curia graviter ferenti manum inici iuberet.
ille, reiecto lictore, ‘non es’ inquit ‘mihi, Philippe,
consul, quia ne ego quidem tibi senator sum.’</p>
<span class="br"></span><span class="lineNumber">3</span><span class="br"></span><p>Quid? populum ab incursu suo libertas tutum reliquit?
immo et similiter adgressa et aeque experta patientem est.
Cn. Carbo tribunus plebis, nuper sepultae Gracchanae
seditionis turbulentissimus vindex idemque orientium
civilium malorum fax ardentissima, P. Africanum, a Numantiae
ruinis summo cum gloriae fulgore venientem, ab
ipsa paene porta in rostra perductum quid de Ti. Gracchi
morte, cuius sororem in matrimonio habebat, sentiret interrogavit,
ut auctoritate clarissimi viri incohato iam incendio
multum incrementi adiceret, quia non dubitabat
quin propter tam artam adfinitatem aliquid pro memoria




</p></section><notes></notes></section>