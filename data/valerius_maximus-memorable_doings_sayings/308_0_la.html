<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<h3><span class="ac">7. De Fide Uxorum Erga Viros</span></h3>
<span class="br"></span><span class="lineNumber">1</span><span class="br"></span><p>Atque ut uxoriam quoque fidem attingamus, Tertia Aemilia,
Africani prioris uxor, mater Corneliae Gracchorum,
tantae fuit comitatis et patientiae ut cum sciret viro suo ancillulam
ex suis gratam esse, dissimulaverit, ne domitorem
orbis Africanum, femina magnum virum, impatientiae
reum ageret, tantumque a vindicta mens eius afuit ut post
mortem Africani manumissam ancillam in matrimonium
liberto suo daret.</p>
<span class="br"></span><span class="lineNumber">2</span><span class="br"></span><p>Q. Lucretium, proscriptum a triumviris, uxor Turia
inter cameram et tectum cubiculi abditum una conscia ancillula
ab imminente exitio non sine magno periculo suo
tutum praestitit, singularique fide id egit ut cum ceteri
proscripti in alienis et hostilibus regionibus per summos
corporis et animi cruciatus vix evaderent, ille in cubiculo et
in coniugis sinu salutem retineret.</p>
<span class="br"></span><span class="lineNumber">3</span><span class="br"></span><p>Sulpicia autem, cum a matre Iulia diligentissime custodiretur,
ne Lentulum Cruscellionem, virum suum proscriptum
a triumviris, in Siciliam persequeretur, nihilo
minus, famulari veste sumpta, cum duabus ancillis totidemque
servis ad eum clandestina fuga pervenit, nec recusavit
se ipsam proscribere ut ei fides sua in coniuge proscripto
constaret.</p>
</section><notes></notes></section>