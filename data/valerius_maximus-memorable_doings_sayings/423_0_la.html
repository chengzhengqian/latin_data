<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<p><span class="marginNote left">ext. 1</span>At Campana luxuria perquam utilis nostrae civitati fuit:
invictum enim armis Hannibalem illecebris suis complexa
vincendum Romano militi tradidit. illa vigilantissimum
ducem, illa exercitum acerrimum dapibus largis, abundanti
vino, unguentorum fragrantia, veneris usu lasciviore ad
somnum et delicias evocavit. ac tum demum fracta et
contusa Punica feritas est, cum Seplasia ei &lt;et&gt;<a class="footnoteLink" href="#note_LCL493_302_15" id="target_note_LCL493_302_15"><sup>15</sup></a> Albana
castra esse coeperunt. quid iis ergo vitiis foedius, quid
etiam damnosius, quibus virtus atteritur, victoriae
relanguescunt, sopita gloria in infamiam convertitur,
animique pariter et corporis vires expugnantur, adeo ut
nescias ab hostibusne an<a class="footnoteLink" href="#note_LCL493_302_16" id="target_note_LCL493_302_16"><sup>16</sup></a> ab illis capi perniciosius habendum
sit?</p>
<p><span class="marginNote left">ext. 2</span> Quae etiam Volsiniensium urbem gravibus et erubescendis
cladibus implicaverunt. erat opulenta, erat moribus
et legibus ordinata, Etruriae caput habebatur: sed
postquam luxuria prolapsa est, in profundum iniuriarum
et turpitudinis decidit, ut servorum se insolentissimae
dominationi subiceret. qui primum<a class="footnoteLink" href="#note_LCL493_302_17" id="target_note_LCL493_302_17"><sup>17</sup></a> admodum pauci
senatorium ordinem intrare ausi, mox universam rem
publicam occupaverunt, testamenta ad arbitrium suum
scribi iubebant, convivia coetusque ingenuorum fieri vetabant,
filias dominorum in matrimonium ducebant. postremo
lege sanxerunt ut stupra sua in viduis pariter atque
nuptis impunita essent, ac ne qua virgo ingenuo nuberet
cuius castitatem non ante ex numero ipsorum aliquis delibasset.</p>
</section><notes><section class="footnotes"><ul><li class="note" id="note_LCL493_302_15"><a class="footnoteCrossrefLink" href="#target_note_LCL493_302_15" title="Click to highlight in text"><sup class="lineRef">15</sup><span class="italic">add.</span>. A<span class="italic">corr.</span></a></li><script type="text/javascript">document.getElementById('note_LCL493_302_15').style.display = "none";</script><li class="note" id="note_LCL493_302_16"><a class="footnoteCrossrefLink" href="#target_note_LCL493_302_16" title="Click to highlight in text"><sup class="lineRef">16</sup>-busne an A <span class="italic">corr.,</span> G: -bus nec AL</a></li><script type="text/javascript">document.getElementById('note_LCL493_302_16').style.display = "none";</script><li class="note" id="note_LCL493_302_17"><a class="footnoteCrossrefLink" href="#target_note_LCL493_302_17" title="Click to highlight in text"><sup class="lineRef">17</sup>primum Ïš: -mi AL</a></li><script type="text/javascript">document.getElementById('note_LCL493_302_17').style.display = "none";</script></ul></section></notes></section>