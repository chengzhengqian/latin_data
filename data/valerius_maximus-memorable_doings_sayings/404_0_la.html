<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">2</span><span class="br"></span><p>Cuius vitae spatium aequavit Metellus, quartoque
anno post consularia imperia senex admodum pontifex
maximus creatus tutelam caerimoniarum per duo et viginti
annos neque ore in votis nuncupandis haesitante neque
in sacrificiis faciendis tremula manu gessit.</p>
<span class="br"></span><span class="lineNumber">3</span><span class="br"></span><p>Q. autem Fabius Maximus duobus et sexaginta annis
auguratus sacerdotium sustinuit, robusta iam aetate id
adeptus. quae utraque tempora si in unum conferantur,
facile saeculi modum expleverint.</p>
<span class="br"></span><span class="lineNumber">4</span><span class="br"></span><p>Iam de M. Perperna<a class="footnoteLink" href="#note_LCL493_264_85" id="target_note_LCL493_264_85"><sup>85</sup></a> quid loquar? qui omnibus quos
in senatum consul vocaverat superstes fuit, septemque
tantummodo quos censor, collega L. Philippi, legerat e
patribus conscriptis reliquos vidit, toto ordine amplissimo
diuturnior.</p>
<span class="br"></span><span class="lineNumber">5</span><span class="br"></span><p>Appii vero aevum clade metirer, quia infinitum numerum
annorum orbatus luminibus exegit, nisi quattuor
filios, quinque filias, plurimas clientelas, rem denique publicam
hoc casu gravatus fortissime rexisset. quin etiam
fessus iam vivendo lectica se in curiam deferri iussit, ut
cum Pyrrho deformem pacem fieri prohiberet. hunc caecum
aliquis nominet, a quo patria quod honestum erat per
se parum cernens coacta est pervidere?</p>
<span class="br"></span><span class="lineNumber">6</span><span class="br"></span><p>Muliebris etiam vitae spatium non minus longum in
compluribus apparuit, quarum aliquas strictim rettulisse
me satis erit: nam et Livia Rutilii septimum et nonagesimum,
et Terentia Ciceronis tertium et centesimum, et




</p></section><notes><section class="footnotes"><ul><li class="note" id="note_LCL493_264_85"><a class="footnoteCrossrefLink" href="#target_note_LCL493_264_85" title="Click to highlight in text"><sup class="lineRef">85</sup>Perperna P: -enna AL</a></li><script type="text/javascript">document.getElementById('note_LCL493_264_85').style.display = "none";</script></ul></section></notes></section>