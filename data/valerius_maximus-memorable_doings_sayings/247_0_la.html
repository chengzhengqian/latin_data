<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


matrem vexerint, hi quod patrem et matrem umeris per
medios ignes portarint, sed neutris pro spiritu parentium
exspirare propositum fuit.</p>
<p><span class="marginNote left">ext. 5</span>Nec ego Argivam detrecto laudem aut Aetnaei montis
gloriam minuo, verum obscuriori propter ignorantiam
pietati notitiae lumen admoveo, sicut Scythis libenter pietatis
testimonium reddo: Dareo enim, totis regni sui viribus
in eorum regionibus subinde impetum facienti, paulatim
cedentes ad ultimum iam solitudinis<a class="footnoteLink" href="#note_LCL492_504_62" id="target_note_LCL492_504_62"><sup>62</sup></a> pervenerant.
interrogati deinde ab eo per legatos quem finem fugiendi
aut quod initium pugnandi facturi essent, responderunt se
nec urbes ullas nec agros cultos, pro quibus dimicarent,
habere: ceterum, cum ad parentium suorum monumenta
venisset, sciturum quemadmodum Scythae proeliari solerent.
quo quidem uno tam pio dicto immanis et barbara
gens ab omni se feritatis crimine redemit. prima igitur et
optima Rerum Natura pietatis est magistra, quae nullo
vocis ministerio, nullo usu litterarum indigens propriis ac
tacitis viribus caritatem parentium liberorum pectoribus
infundit. quid ergo doctrina proficit? ut politiora scilicet,
non ut meliora fiant ingenia, quoniam quidem solida virtus
nascitur magis quam fingitur.</p>
<p><span class="marginNote left">ext. 6</span>Quis enim plaustris vagos et silvarum latebris corpora
sua tegentes in modumque ferarum laniatu pecudum
viventes sic Dareo respondere docuit? illa nimirum, quae
etiam Croesi filium loquendi usu defectum ad protegendam
patris incolumitatem ministerio vocis instruxit: captis
enim a Cyro Sardibus, cum unus e numero Persarum ignarus

</p></section><notes><section class="footnotes"><ul><li class="note" id="note_LCL492_504_62"><a class="footnoteCrossrefLink" href="#target_note_LCL492_504_62" title="Click to highlight in text"><sup class="lineRef">62</sup>ultimum iam solitudinis <span class="italic">Per.</span>: -mum Asiam -nis AL: -mas
Asiae -nes G</a></li><script type="text/javascript">document.getElementById('note_LCL492_504_62').style.display = "none";</script></ul></section></notes></section>