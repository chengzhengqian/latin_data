<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


igne in navigio non suppetente ex gubernatore
cognovit haud procul apparere fumum, et ab eo iussus
egredi Tarentum—id nomen ei loco est—, cupide arrepto
calice, aquam flumine haustam eo unde fumus erat
obortus iam laetior pertulit, divinitus dati remedii quasi
vestigia quaedam in propinquo nanctum se existimans,
inque solo magis fumante quam ullas ignis habente reliquias,
dum tenacius omen apprehendit, contractis levibus
et quae fors obtulerat nutrimentis pertinaci spiritu flammam
evocavit,<a class="footnoteLink" href="#note_LCL492_156_27" id="target_note_LCL492_156_27"><sup>27</sup></a> calefactamque aquam pueris bibendam
dedit. qua potata salutari quiete sopiti diutina vi morbi
repente sunt liberati, patrique indicaverunt vidisse se in
somnis a nescio quo deorum spongea corpora sua pertergeri
et praecipi ut ad Ditis patris et Proserpinae aram, a
qua potio ipsis fuerat allata, furvae hostiae immolarentur
lectisterniaque ac ludi nocturni fierent. is, quod eo loci
nullam aram viderat, desiderari credens ut a se constitueretur,
aram empturus in urbem perrexit, relictis qui fundamentorum
constituendorum gratia terram ad solidum
foderent. hi domini imperium exsequentes, cum ad viginti
pedum altitudinem humo egesta pervenissent, animadverterunt
aram Diti patri Proserpinaeque inscriptam.
hoc postquam Valesius nuntiante servo accepit, omisso
emendae arae proposito hostias nigras, quae antiquitus
furvae dicebantur, Tarenti immolavit, ludosque et lectisternia
continuis tribus noctibus, quia totidem filii periculo
liberati erant, fecit. cuius exemplum Valerius Publicola,

</p></section><notes><section class="footnotes"><ul><li class="note" id="note_LCL492_156_27"><a class="footnoteCrossrefLink" href="#target_note_LCL492_156_27" title="Click to highlight in text"><sup class="lineRef">27</sup>evocavit <span class="italic">Torr.</span>: evomuit AL</a></li><script type="text/javascript">document.getElementById('note_LCL492_156_27').style.display = "none";</script></ul></section></notes></section>