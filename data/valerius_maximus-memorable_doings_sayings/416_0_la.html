<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<p><span class="marginNote left">ext. 1</span>Ceterumquia sine ulla deminutione Romanae maiestatis
extera quoque insignia respici possunt, ad ea transgrediemur.
Pythagorae tanta veneratio ab auditoribus tributa
est ut quae ab eo acceperant in disputationem deducere
nefas existimarent. quin etiam interpellati ad reddendam
causam hoc solum respondebant, ipsum dixisse. magnus
honos, sed schola tenus: illa urbium suffragiis tributa.
enixo Crotoniatae studio ab eo petierunt ut senatum ipsorum,
qui mille hominum numero constabat, consiliis suis
uti pateretur, opulentissimaque civitas &lt;Metapontini&gt;<a class="footnoteLink" href="#note_LCL493_288_111" id="target_note_LCL493_288_111"><sup>111</sup></a>
iam praesentem<a class="footnoteLink" href="#note_LCL493_288_112" id="target_note_LCL493_288_112"><sup>112</sup></a> venerati post mortem domum Cereris
sacrarium fecerunt, quoadque<a class="footnoteLink" href="#note_LCL493_288_113" id="target_note_LCL493_288_113"><sup>113</sup></a> illa urbs viguit, et dea in
hominis memoria et homo in deae religione cultus est.</p>
<p><span class="marginNote left">ext. 2</span>Gorgiae vero Leontino studiis litterarum aetatis suae
cunctos praestanti, adeo ut primus in conventu poscere
qua de re quisque audire vellet ausus sit, universa Graecia
in templo Delphici Apollinis statuam solido ex auro posuit,
cum ceterorum ad id tempus auratas collocasset.</p>
<p><span class="marginNote left">Ext. 3</span>Eadem gens summo consensu ad Amphiaraum decorandum
incubuit, locum quo humatus est in formam
condicionemque templi redigendo atque inde oracula capi
instituendo. cuius cineres idem honoris possident quod
Pythicae cortinae, quod aheno Dodonae, quod Hammonis
fonti datur.</p>
</section><notes><section class="footnotes"><ul><li class="note" id="note_LCL493_288_111"><a class="footnoteCrossrefLink" href="#target_note_LCL493_288_111" title="Click to highlight in text"><sup class="lineRef">111</sup><span class="italic">add. Gertz, duce Madvig</span></a></li><script type="text/javascript">document.getElementById('note_LCL493_288_111').style.display = "none";</script><li class="note" id="note_LCL493_288_112"><a class="footnoteCrossrefLink" href="#target_note_LCL493_288_112" title="Click to highlight in text"><sup class="lineRef">112</sup>iam praesentem <span class="italic">Gertz</span>: tam frequen- * AL</a></li><script type="text/javascript">document.getElementById('note_LCL493_288_112').style.display = "none";</script><li class="note" id="note_LCL493_288_113"><a class="footnoteCrossrefLink" href="#target_note_LCL493_288_113" title="Click to highlight in text"><sup class="lineRef">113</sup>quoadque <span class="italic">Kempf</span>: quaque* AL</a></li><script type="text/javascript">document.getElementById('note_LCL493_288_113').style.display = "none";</script></ul></section></notes></section>