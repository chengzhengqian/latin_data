<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

implorare possent. quam quia calamitosis deesse voluit,
taeterrimum artis suae opus primus inclusus merito auspicatus
est.</p>
<p><span class="marginNote left">ext. 10</span>Ac ne Etrusci quidem parum feroces in poena excogitanda,
qui vivorum corpora cadaveribus adversa adversis
alligata atque constricta, ita ut singulae membrorum partes
singulis essent accommodatae, tabescere simul patiebantur,
amari vitae pariter ac mortis tortores.</p>
<p><span class="marginNote left">ext. 11</span>Sicut illi barbari, quos ferunt mactatarum pecudum intestinis
et visceribus egestis homines inserere, ita ut capitibus
tantummodo emineant, quoque diutius poenae
sufficiant, cibo et potione infelicem spiritum prorogare,
donec intus putrefacti laniatui sint animalibus quae tabidis
in corporibus nasci solent.</p>
<p>Queramur nunc cum Rerum Natura quod nos multis et
asperis adversae valetudinis incommodis obnoxios esse
voluerit, habitumque caelestis roboris humanae condicioni
denegatum moleste feramus, cum tot cruciatus sibimet
ipsa mortalitas impulsu crudelitatis excogitaverit.</p>
<h3><span class="ac">3. De Ira Aut Odio</span></h3>
<p><span class="marginNote left">praef.</span>Ira quoque aut odium in pectoribus humanis magnos
fluctus excitant, procursu celerior illa, nocendi cupidine
hoc pertinacius, uterque consternationis plenus adfectus
ac numquam sine tormento sui violentus, quia dolorem,
cum inferre vult, patitur, amara sollicitudine ne non
contingat ultio anxius. sed proprietatis eorum certissimae



</p></section><notes></notes></section>