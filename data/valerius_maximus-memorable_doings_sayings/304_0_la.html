<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


proclamavit, ac protinus Themistoclen incepto iussit desistere.</p>
<p><span class="marginNote left">ext. 3</span>Nihil illis etiam iustitiae exemplis fortius. Zaleucus,
urbe Locrensium a se saluberrimis atque utilissimis legibus
munita, cum filius eius adulterii crimine damnatus
secundum ius ab ipso constitutum utroque oculo carere
deberet ac tota civitas in honorem patris necessitatem
poenae adulescentulo remitteret, aliquamdiu repugnavit.
ad ultimum populi precibus evictus, suo prius, deinde filii
oculo eruto usum videndi utrique reliquit. ita debitum
supplicii modum legi reddidit aequitatis admirabili temperamento
se inter misericordem patrem et iustum legis
latorem partitus.</p>
<p><span class="marginNote left">ext. 4</span>Sed aliquanto Charondae T&lt;h&gt;uri&lt;n&gt;i<a class="footnoteLink" href="#note_LCL493_64_64" id="target_note_LCL493_64_64"><sup>64</sup></a> praefractior et
abscisior iustitia. ad vim et cruorem usque seditiosas contiones
civium pacaverat lege cavendo ut, si quis eas cum
ferro intrasset, continuo interficeretur. interiecto deinde
tempore e longinquo rure gladio cinctus domum repetens,
subito indicta contione sic ut erat in eam processit, ab
eoque qui proxime constiterat solutae a se legis suae admonitus,
‘idem’ inquit ‘ego illam sanciam’, ac protinus
ferro quod habebat destricto incubuit, cumque liceret
culpam vel dissimulare vel errore defendere, poenam
tamen repraesentare maluit, ne qua fraus iustitiae fieret</p>
</section><notes><section class="footnotes"><ul><li class="note" id="note_LCL493_64_64"><a class="footnoteCrossrefLink" href="#target_note_LCL493_64_64" title="Click to highlight in text"><sup class="lineRef">64</sup>Thurini <span class="italic">Kempf</span>: Tyrii A <span class="italic">corr</span>., LG</a></li><script type="text/javascript">document.getElementById('note_LCL493_64_64').style.display = "none";</script></ul></section></notes></section>