<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<p><span class="marginNote left">ext. 1</span>Attento studio nostra commemoravimus: remissiore
nunc animo aliena narrentur. perditae luxuriae Athenis
adulescens Polemo, neque illecebris eius tantummodo sed
etiam ipsa infamia gaudens, cum e convivio non post occasum
solis sed post ortum surrexisset domumque rediens
Xenocratis philosophi patentem ianuam vidisset, vino
gravis, unguentis delibutus, sertis capite redimito, perlucida
veste amictus, refertam turba doctorum hominum
scholam eius intravit. nec contentus tam deformi introitu,
consedit etiam, ut clarissimum eloquium et prudentissima
praecepta temulentiae lasciviis elevaret. orta deinde, ut
par erat, omnium indignatione, Xenocrates vultum in eodem
habitu continuit, omissaque re quam disserebat, de
modestia ac temperantia loqui coepit. cuius gravitate sermonis
resipiscere coactus Polemo primum coronam capite
detractam proiecit, paulo post bracchium intra pallium
reduxit, procedente tempore oris convivalis hilaritatem
deposuit, ad ultimum totam luxuriam exuit, uniusque orationis
saluberrima medicina sanatus ex infami ganeone
maximus philosophus evasit. peregrinatus est huius animus
in nequitia, non habitavit.</p>
<p><span class="marginNote left">ext. 2</span>Piget Themistoclis adulescentiam attingere, sive patrem
aspiciam abdicationis iniungentem notam, sive matrem
suspendio finire vitam propter filii turpitudinem
coactam, cum omnium postea Graii sanguinis virorum clarissimus
exstiterit, mediumque Europae et Asiae vel spei
vel desperationis pignus fuerit: haec enim eum salutis suae


</p></section><notes></notes></section>