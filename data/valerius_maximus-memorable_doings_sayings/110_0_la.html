<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
</section>
<section class="div2">
<h2><span class="ac">Liber Tertius</span></h2>
<h3><span class="ac">1. De Indole</span></h3>
<p><span class="marginNote left">praef.</span>Attingam quasi cunabula quaedam et elementa virtutis,
animique procedente tempore ad summum gloriae
cumulum perventuri certo cum indolis experimento datos
gustus referam.</p>
<span class="br"></span><span class="lineNumber">1</span><span class="br"></span><p>Aemilius Lepidus, puer etiam tum, progressus in
aciem, hostem interemit, civem servavit. cuius tam memorabilis
operis index est in Capitolio statua bullata et
incincta praetexta senatus consulto posita: iniquum enim
putavit eum honori nondum tempestivum videri qui iam
virtuti maturus fuisset. praecucurrit igitur Lepidus aetatis
stabilimentum fortiter faciendi celeritate, duplicemque
laudem e proelio rettulit, cuius eum vix spectatorem anni
esse patiebantur: arma enim infesta et destricti gladii et
discursus telorum et adventantis equitatus fragor et concurrentium
exercituum impetus iuvenibus quoque aliquantum
terroris incutit, inter quae gentis Aemiliae pueritia
coronam mereri, spolia rapere valuit.</p>
<p><span class="marginNote left">2a</span>Hic spiritus ne M. quidem Catonis pueritiae defuit:
nam cum in domo M. Drusi avunculi sui educaretur et ad


</p></section><notes></notes></section>