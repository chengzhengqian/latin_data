<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


diurno Chrysippi praeceptis percipiendis vacantem, eundemque
ad undecentesimum annum attenta cura erudientem
auditores tuos videret: duplici enim labore unius
saeculi spatium occupasti, incertum reddendo discipulusne
an praeceptor esses laudabilior.</p>
<p><span class="marginNote left">ext. 12</span>Sophocles quoque gloriosum cum Rerum Natura
certamen habuit, tam benigne mirifica illi opera sua exhibendo
quam illa operibus eius tempora liberaliter sumministrando:
prope enim centesimum annum attigit, sub
ipsum transitum ad mortem Oedipode ἐπὶ Κολωνῷ scripto,
qua sola fabula omnium eiusdem studii poetarum praeripere
gloriam potuit. idque ignotum esse posteris filius
Sophoclis Iophon noluit, sepulcro patris quae rettuli
insculpendo.</p>
<p><span class="marginNote left">ext. 13</span>Simonides vero poeta octogesimo anno et docuisse se
carmina et in eorum certamen descendisse ipse gloriatur.
nec fuit iniquum illum voluptatem ex ingenio suo diu percipere,
cum eam omni aevo fruendam traditurus esset.</p>
<p><span class="marginNote left">ext. 14</span>Nam Solon quanta industria flagraverit et versibus
complexus est, quibus significat se cotidie aliquid addiscentem
senescere, et supremo vitae die confirmavit, quod,
adsidentibus amicis et quadam de re sermonem inter se
conferentibus, fatis iam pressum caput erexit, interrogatusque
quapropter id fecisset, respondit ‘ut cum istud,
quidquid est, de quo disputatis percepero, moriar.’ migrasset
profecto ex hominibus inertia, si eo animo vitam ingrederentur
quo eam Solon egressus est.</p>
</section><notes></notes></section>