<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


eiusque beneficio precarium spiritum obtinere de
quo mox L. Scipio speciosissimum deorum hominumque
oculis subiecturus erat triumphum.</p>
<span class="br"></span><span class="lineNumber">1b</span><span class="br"></span><p>Idem praeturae petitor candidam togam adeo turpitudinis
maculis obsolefactam in campum detulit ut nisi gratia
Cicereii, qui patris eius scriba fuerat, adiutus esset, honorem
a populo impetraturus non videretur. quamquam quid
interfuit utrum repulsam an sic adeptam praeturam domum
referret? quam cum propinqui ab eo pollui animadverterent,
id egerunt ne aut sellam ponere aut ius dicere
auderet, insuperque e manu eius anulum, in quo caput
Africani sculptum erat, detraxerunt. di boni, quas tenebras
e quo fulmine nasci passi estis!</p>
<span class="br"></span><span class="lineNumber">2</span><span class="br"></span><p>Age, Q. Fabii Maximi Allobrogici et civis et imperatoris
clarissimi, filius Q. Fabius Maximus quam perditam luxuria
vitam egit! cuius ut cetera flagitia oblitterentur, tamen
abunde illo dedecore mores nudari possunt, quod ei Q.
Pompeius praetor urbanus paternis bonis interdixit, neque
in tanta civitate qui illud decretum reprehenderet inventus
est: dolenter enim homines ferebant pecuniam, quae
Fabiae gentis splendori servire debebat, flagitiis disici.
ergo quem nimia patris indulgentia heredem reliquerat,
publica severitas exheredavit.</p>
<span class="br"></span><span class="lineNumber">3</span><span class="br"></span><p>Possedit favorem plebis Clodius Pulcher, adhaerensque
Fulvianae stolae pugio militare decus muliebri imperio



</p></section><notes></notes></section>