<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


pertinaciter arma retineret, temptata redemptione
propemodum uno ore legatis Bruti respondit ferrum sibi a
maioribus quo urbem tuerentur, non aurum quo libertatem
ab imperatore avaro emerent, relictum. melius sine
dubio istud nostri sanguinis homines dixissent quam audissent.</p>
<p><span class="marginNote left">ext. 2</span>Sed illos quidem Natura in haec gravitatis vestigia deduxit,
Socrates autem, Graecae doctrinae clarissimum columen,
cum Athenis causam diceret, defensionemque ei
Lysias a se compositam, qua in iudicio uteretur, recitasset
demissam et supplicem, imminenti procellae accommodatam,
‘aufer’ inquit ‘quaeso istam: nam ego, si adduci
possem ut eam in ultima Scythiae solitudine perorarem,
tum me ipse morte multandum concederem.’ spiritum
contempsit ne careret gravitate, maluitque Socrates exstingui
quam Lysias superesse.</p>
<p><span class="marginNote left">ext. 3</span>Quantus hic in sapientia, tantus in armis Alexander
illam vocem nobiliter edidit: Dareo enim uno iam et altero
proelio virtutem eius experto atque ideo et partem regni
Tauro tenus monte et filiam in matrimonium cum decies
centum milibus talentum pollicente, cum Parmenion
dixisset se, si Alexander esset, usurum ea condicione, respondit
‘et ego uterer, si Parmenion essem.’ vocem duabus
victoriis respondentem dignamque cui tertia, sicut evenit,
tribueretur.</p>
<p><span class="marginNote left">ext. 4</span>Atque haec quidem et animi magnifici et prosperi status:
illa vero, qua legati Lacedaemoniorum apud patrem
eius miseram fortitudinis suae condicionem testati sunt,
gloriosior quam optabilior: intolerabilibus enim oneribus


</p></section><notes></notes></section>