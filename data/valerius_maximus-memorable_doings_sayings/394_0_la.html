<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<h3><span class="ac">9. Quanta Vis Sit Eloquentiae</span></h3>
<p><span class="marginNote left">praef.</span>Potentiam vero eloquentiae, etsi plurimum valere
&lt;iam&gt;<a class="footnoteLink" href="#note_LCL493_244_66" id="target_note_LCL493_244_66"><sup>66</sup></a> animadvertimus, tamen sub propriis exemplis,
quo scilicet vires eius testatiores fiant, recognosci convenit.
Regibus exactis, plebs dissidens a patribus iuxta ripam
fluminis Anienis in colle qui Sacer appellatur armata consedit,
eratque non solum deformis sed etiam miserrimus
rei publicae status, a capite eius cetera parte corporis pestifera
seditione divisa. ac ni Valerii subvenisset eloquentia,
spes tanti imperii in ipso paene ortu suo corruisset: is
namque populum nova et insolita libertate temere gaudentem
oratione ad meliora et saniora consilia revocatum
senatui subiecit, id est urbem urbi iunxit. verbis ergo
facundis ira consternatio arma cesserunt.</p>
<span class="br"></span><span class="lineNumber">2</span><span class="br"></span><p>Quae etiam Marianos Cinnanosque mucrones civilis
profundendi sanguinis cupiditate furentes inhibuerunt:
missi enim a saevissimis ducibus milites ad M. Antonium
obtruncandum, sermone eius obstupefacti destrictos iam
et vibrantes gladios cruore vacuos vaginis reddiderunt.
quibus digressis P. Annius—is enim solus in aditu expers
Antonianae eloquentiae steterat—crudele imperium truculento
ministerio peregit. quam disertum igitur eum
fuisse putemus quem ne hostium quidem quisquam occidere
sustinuit, qui modo vocem eius ad aures suas voluit
admittere?</p>
</section><notes><section class="footnotes"><ul><li class="note" id="note_LCL493_244_66"><a class="footnoteCrossrefLink" href="#target_note_LCL493_244_66" title="Click to highlight in text"><sup class="lineRef">66</sup><span class="italic">add. Gertz</span></a></li><script type="text/javascript">document.getElementById('note_LCL493_244_66').style.display = "none";</script></ul></section></notes></section>