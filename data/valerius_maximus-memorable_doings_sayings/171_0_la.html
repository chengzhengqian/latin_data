<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

manus inicit. qui cum in Syria provincia moraretur,
duos egregiae indolis filios suos a Gabinianis militibus Aegypti
occisos cognovit. quorum interfectores ad eum vinctos
regina Cleopatra misit, ut gravissimae cladis ultionem
arbitrio suo exigeret. at ille, oblato beneficio quo nullum
maius lugenti tribui poterat, dolorem moderationi cedere
coegit, carnificesque sanguinis sui intactos e vestigio ad
Cleopatram reduci iussit, dicendo potestatem huius vindictae
non suam sed senatus esse debere.</p>
<p><span class="marginNote left">ext. 1</span>Tarentinus Archytas, dum se Pythagorae praeceptis
Metaponti penitus immergit, magno labore longoque tempore
solidum opus doctrinae complexus, postquam in patriam
revertit ac rura sua revisere coepit, animadvertit neglegentia
vilici corrupta et perdita, intuensque male
meritum ‘sumpsissem’ inquit ‘a te supplicium, nisi tibi iratus
essem’: maluit enim impunitum dimittere quam propter
iram iusto gravius punire.</p>
<p><span class="marginNote left">ext. 2a</span>Nimis liberalis Archytae moderatio, temperatior Platonis:
nam cum adversus delictum servi vehementius exarsisset,
veritus ne ipse vindictae modum dispicere non
posset, Speusippo amico castigationis arbitrium mandavit,
deforme sibi futurum existimans si commisisset ut parem
reprehensionem culpa servi et animadversio Platonis
mereretur.</p>
<p><span class="marginNote left">ext. 2b</span>Quo minus miror quod in Xenocrate discipulo suo tam
constanter moderatus fuit. audierat eum de se multa impie




</p></section><notes></notes></section>