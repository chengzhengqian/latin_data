<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


cuius crudelissimi et insolentissimi successus fuerunt,
cum consummata atque constituta<a class="footnoteLink" href="#note_LCL492_208_75" id="target_note_LCL492_208_75"><sup>75</sup></a> potentia sua triumphum
duceret, ut Graeciae et Asiae multas urbes, ita
civium Romanorum nullum oppidum vexit.</p>
<p>Piget taedetque per vulnera rei publicae ulterius procedere.
lauream nec senatus cuiquam dedit nec quisquam
sibi dari desideravit civitatis parte lacrimante. ceterum ad
quercum pronae manus porriguntur, ubi ob cives servatos
corona danda est, qua postes Augustae domus sempiterna
gloria triumphant.</p>
<h3><span class="ac">9. De Censoria Nota</span></h3>
<p><span class="marginNote left">praef.</span>Castrensis disciplinae tenacissimum vinculum et militaris
rationis diligens observatio admonet me ut ad censuram,
pacis magistram custodemque, transgrediar: nam ut
opes populi Romani in tantum amplitudinis imperatorum
virtutibus excesserunt, ita probitas et continentia censorio
supercilio examinata &lt;valida&gt;<a class="footnoteLink" href="#note_LCL492_208_76" id="target_note_LCL492_208_76"><sup>76</sup></a> est, opus effectu par bellicis
laudibus: quid enim prodest foris esse strenuum, si
domi male vivitur? expugnentur licet urbes, corripiantur
gentes, regnis manus iniciantur, nisi foro et curiae officium
ac verecundia sua constiterit, partarum rerum caelo cumulus
aequatus sedem stabilem non habebit. ad rem igitur
pertinet nosse atque adeo recordari acta censoriae potestatis.</p>
</section><notes><section class="footnotes"><ul><li class="note" id="note_LCL492_208_75"><a class="footnoteCrossrefLink" href="#target_note_LCL492_208_75" title="Click to highlight in text"><sup class="lineRef">75</sup>constituta <span class="italic">Watt</span><sup>3</sup>: constricta* AL</a></li><script type="text/javascript">document.getElementById('note_LCL492_208_75').style.display = "none";</script><li class="note" id="note_LCL492_208_76"><a class="footnoteCrossrefLink" href="#target_note_LCL492_208_76" title="Click to highlight in text"><sup class="lineRef">76</sup><span class="italic">add. SB</span></a></li><script type="text/javascript">document.getElementById('note_LCL492_208_76').style.display = "none";</script></ul></section></notes></section>