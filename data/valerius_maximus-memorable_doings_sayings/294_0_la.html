<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

constantiores essent, maiori parti senatus principes
Latinorum in ordinem suum sublegi placebat. Annius
autem Campanus etiam consulem alterum Capua<a class="footnoteLink" href="#note_LCL493_44_49" id="target_note_LCL493_44_49"><sup>49</sup></a> creari
debere adseverabat: sic contusus et aeger Romani imperii
spiritus erat. tunc Manlius Torquatus, filius eius qui Latinos
apud Veserim inclita pugna fuderat, quam poterat
clara voce denuntiavit, si quis sociorum inter patres conscriptos
sententiam dicere ausus esset, continuo eum interempturum.
hae unius minae et Romanorum languentibus
animis calorem pristinum reddiderunt et Italiam ad ius
civitatis nobiscum exaequandum consurgere passae non
sunt: namque ut patris armis ita verbis filii fracta cessit.</p>
<span class="br"></span><span class="lineNumber">1b</span><span class="br"></span><p>Par illius quoque Manlii gravitas, cui cum consulatus
omnium consensu deferretur eumque sub excusatione adversae
valitudinis oculorum recusaret, instantibus cunctis
‘alium’ inquit, ‘Quirites, quaerite ad quem hunc honorem
transferatis: nam si me gerere eum coegeritis, nec ego
mores vestros ferre nec vos meum imperium perpeti poteritis.’
privati tam ponderosa vox: quam graves fasces consulis
exstitissent!</p>
<span class="br"></span><span class="lineNumber">2a</span><span class="br"></span><p>Nihilo segnior Scipionis Aemiliani aut in curia aut in
contione gravitas. qui cum haberet consortem censurae
Mummium, ut nobilem &lt;ducem&gt;<a class="footnoteLink" href="#note_LCL493_44_50" id="target_note_LCL493_44_50"><sup>50</sup></a> ita enervis vitae, pro
rostris dixit se ex maiestate rei publicae omnia gesturum, si




</p></section><notes><section class="footnotes"><ul><li class="note" id="note_LCL493_44_49"><a class="footnoteCrossrefLink" href="#target_note_LCL493_44_49" title="Click to highlight in text"><sup class="lineRef">49</sup>Capua P: -ae AL</a></li><script type="text/javascript">document.getElementById('note_LCL493_44_49').style.display = "none";</script><li class="note" id="note_LCL493_44_50"><a class="footnoteCrossrefLink" href="#target_note_LCL493_44_50" title="Click to highlight in text"><sup class="lineRef">50</sup><span class="italic">add. SB</span><sup>1</sup></a></li><script type="text/javascript">document.getElementById('note_LCL493_44_50').style.display = "none";</script></ul></section></notes></section>