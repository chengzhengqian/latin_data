<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

C. Fabricius Luscinus consul protegeret, resque
ancipiti eventu collatis unum in locum utriusque
partis copiis gereretur non audentibus Romanis proelium
ingredi, eximiae magnitudinis iuvenis primum eos hortari
ad capessendam fortitudinem coepit; deinde, ubi eos tardiores
animadvertit, arreptis scalis per mediam hostium
aciem ad contraria castra evasit et admotis vallum conscendit.
inde, voce ingenti clamitans factum victoriae gradum,
et nostros ad aliena castra capienda et Lucanos Bruttiosque
ad sua defendenda illuc traxit ubi conferti dubio
certamine terebantur. sed idem impulsu armorum suorum
prostratos hostes iugulandos capiendosque Romanis tradidit:
viginti enim milia caesa, quinque cum Statio Statilio
duce utriusque gentis et tribus atque viginti militaribus
signis capta sunt. postero die cum consul, inter honorandos
quorum strenua opera fuerat usus, vallarem coronam
ei se servare dixisset a quo castra erant oppressa, nec inveniretur
qui id praemium peteret, cognitum pariter atque
creditum est Martem patrem tunc populo suo adfuisse.
inter cetera huiusce rei manifesta indicia galea quoque
duabus distincta pinnis, qua caeleste caput tectum fuerat,
argumentum praebuit. itaque Fabricii edicto supplicatio
Marti est habita et a laureatis militibus magna cum animorum
laetitia oblati auxilii testimonium ei est redditum.</p>
<span class="br"></span><span class="lineNumber">7</span><span class="br"></span><p>Referam nunc quod suo saeculo cognitum manavit ad
posteros, penetrales deos Aeneam Troia advectos Lavinii


</p></section><notes></notes></section>