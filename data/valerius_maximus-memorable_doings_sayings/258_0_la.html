<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">1</span><span class="br"></span><p>Fabius Rullianus, quinque consulatibus summa cum
gloria peractis omnibusque et virtutis et vitae &lt;e&gt;meritis<a class="footnoteLink" href="#note_LCL492_526_85" id="target_note_LCL492_526_85"><sup>85</sup></a>
stipendiis, legatus ire Fabio Gurgiti filio ad bellum difficile
et periculosum conficiendum gravatus non est, paene ipso
per se dumtaxat animo sine corpore militaturus, utpote
propter ultimam senectutem lectuli otio quam labori proeliorum
habilior. idem triumphantem equo insidens sequi,
quem ipse parvulum triumphis suis gestaverat, in maxima
voluptate posuit, nec accessio gloriosae illius pompae sed
auctor spectatus est.</p>
<span class="br"></span><span class="lineNumber">2</span><span class="br"></span><p>Non tam speciosa Caesetii equitis Romani sors patria,
sed par indulgentia. qui ab Caesare omnium iam et externorum
et domesticorum hostium victore cum abdicare
filium suum iuberetur, quod is tribunus plebis cum Marullo
collega invidiam ei tamquam regnum adfectanti fecerat,
in hunc modum respondere sustinuit: ‘celerius tu mihi,
Caesar, omnes filios meos eripies quam ex iis ego unum
nota mea pellam.’ habebat autem duos praeterea optimae
indolis filios, quibus Caesar se incrementa dignitatis benigne
daturum pollicebatur. hunc patrem tametsi summa
divini principis clementia tutum praestitit, quis tamen non
humano ingenio maius ausum putet, quod cui totus terrarum
orbis succubuerat non cessit?</p>
<span class="br"></span><span class="lineNumber">3</span><span class="br"></span><p>Sed nescio an Octavius Balbus concitatioris et ardentioris
erga filium benivolentiae fuerit. proscriptus a triumviris,
cum domo postico clam esset egressus iamque
fugae expeditum initium haberet, postquam filium intus





</p></section><notes><section class="footnotes"><ul><li class="note" id="note_LCL492_526_85"><a class="footnoteCrossrefLink" href="#target_note_LCL492_526_85" title="Click to highlight in text"><sup class="lineRef">85</sup><span class="italic">add. Gryphius</span></a></li><script type="text/javascript">document.getElementById('note_LCL492_526_85').style.display = "none";</script></ul></section></notes></section>