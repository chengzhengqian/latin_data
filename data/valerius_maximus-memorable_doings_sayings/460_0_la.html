<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

vere non potuisset, dolore absumptus creditur.</p>
<p><span class="marginNote left">ext. 4</span>Sed atrocius aliquanto Euripides finitus est: ab Archelai
enim regis cena in Macedonia domum hospitalem repetens,
canum morsibus laniatus obiit: crudelitas fati tanto
ingenio non debita.</p>
<p><span class="marginNote left">ext. 5</span>Sicut illi excessus illustrium poetarum et moribus et
operibus indignissimi.</p>
<p>Sophocles ultimae iam senectutis, cum in certamen
tragoediam demisisset, ancipiti sententiarum eventu diu
sollicitus, aliquando tamen una sententia victor causam
mortis gaudium habuit.</p>
<p><span class="marginNote left">ext. 6</span>Philemonem autem vis risus immoderati abstulit. paratas
ei ficus atque in conspectu positas asello consumente,
puerum ut illum abigeret inclamavit. qui cum iam comestis
omnibus supervenisset, ‘quoniam’ inquit ‘tam tardus
fuisti, da nunc merum asello.’ ac protinus urbanitatem dicti
crebro anhelitu cachinnorum prosecutus, senile guttur
salebris spiritus gravavit.</p>
<p><span class="marginNote left">ext. 7</span>At Pindarus, cum in gymnasio super gremium pueri,
quo unice delectabatur, capite posito quieti se dedisset,
non prius decessisse cognitus est quam gymnasiarcho claudere
iam eum locum volente nequiquam excitaretur. cui
quidem crediderim eadem benignitate deorum et tantum
poeticae facundiae et tam placidum vitae finem attributum.</p>
<p><span class="marginNote left">ext. 8</span>Sicut Anacreonti quoque, quem usitatum humanae




</p></section><notes></notes></section>