<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


gerendae rei facultatem omittere maxima dementia est et
in angustias utique [pugnandi]<a class="footnoteLink" href="#note_LCL493_108_7" id="target_note_LCL493_108_7"><sup>7</sup></a> compulsum abstinere se
proelio pestiferae ignaviae adfert exitum, eorumque qui
ista committunt alter beneficio Fortunae uti, alter iniuriae
nescit resistere.</p>
<span class="br"></span><span class="lineNumber">3</span><span class="br"></span><p>Q. quoque Metelli cum gravis tum etiam alta in senatu
sententia, qui devicta Carthagine nescire se illa victoria
bonine plus an mali rei publicae attulisset adseveravit,
quoniam ut pacem restituendo profuisset, ita Hannibalem
summovendo nonnihil nocuisset: eius enim transitu in Italiam
dormientem iam populi Romani virtutem excitatam,
metuique debere ne acri aemulo liberata in eundem somnum
revolveretur. in aequo igitur malorum posuit uri
tecta, vastari agros, exhauriri aerarium et prisci roboris
nervos hebetari.</p>
<span class="br"></span><span class="lineNumber">4</span><span class="br"></span><p>Quid? illud factum L. Fimbriae consularis quam sapiens!
M. Lutatio Pinthiae, splendido equiti Romano,
iudex addictus de sponsione, quam is cum adversario,
quod vir bonus esset, fecerat, numquam id iudicium pronuntiatione
sua finire voluit, ne aut probatum virum, si
contra eum iudicasset, fama spoliaret, aut iuraret bonum
esse, cum ea res innumerabilibus laudibus contineatur.</p>
<span class="br"></span><span class="lineNumber">5</span><span class="br"></span><p>Forensibus haec, illa militaribus stipendiis prudentia
exhibita. Papirius Cursor consul, cum Aquiloniam oppugnans
proelium vellet committere, pullariusque non prosperantibus
avibus optimum ei auspicium renuntiasset, de




</p></section><notes><section class="footnotes"><ul><li class="note" id="note_LCL493_108_7"><a class="footnoteCrossrefLink" href="#target_note_LCL493_108_7" title="Click to highlight in text"><sup class="lineRef">7</sup><span class="italic">del. SB</span><sup>1</sup></a></li><script type="text/javascript">document.getElementById('note_LCL493_108_7').style.display = "none";</script></ul></section></notes></section>