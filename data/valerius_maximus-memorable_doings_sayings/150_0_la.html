<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

classem Carthaginem reducerent.</p>
<span class="br"></span><span class="lineNumber">10b</span><span class="br"></span><p>Idem post aliquot annos, Cannensi clade exhaustis Romani
imperii viribus, supplementum in Hispaniam exercitu
mittere ausus, fecit ne locus hostilium castrorum, tum
maxime Capenam portam armis Hannibale pulsante, minoris
veniret quam si illum Poeni non obtinerent. ita se gerere
in adversis rebus quid aliud est quam saevientem
Fortunam in adiutorium sui pudore victam convertere?</p>
<span class="br"></span><span class="lineNumber">11</span><span class="br"></span><p>Magno spatio divisus est a senatu ad poetam Accium
transitus. ceterum ut ab eo decentius ad externa transeamus,
producatur in medium. is Iulio Caesari, amplissimo
ac florentissimo viro, in collegium poetarum venienti
numquam adsurrexit, non maiestatis eius immemor sed
quod in comparatione communium studiorum aliquanto
se superiorem esse confideret. quapropter insolentiae crimine
caruit, quia ibi voluminum non imaginum certamina
exercebantur.</p>
<p><span class="marginNote left">ext. 1a</span>Ne Euripides quidem Athenis arrogans visus est, cum
postulante populo ut ex tragoedia quandam sententiam
tolleret, progressus in scaenam dixit se ut eum doceret,
non ut ab eo disceret, fabulas componere solere. laudanda
profecto fiducia est quae aestimationem sui certo pondere
examinat, tantum sibi arrogans quantum a contemptu et
insolentia distare satis est.</p>
</section><notes></notes></section>