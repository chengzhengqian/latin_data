<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


religiosissimi spiritus tam crudeliter vexati urbis eorum
interitu iusta exacturi piacula.</p>
<span class="br"></span><span class="lineNumber">15</span><span class="br"></span><p>Quanto nostrae civitatis senatus venerabilior in deos!
qui post Cannensem cladem decrevit ne matronae ultra
tricesimum diem luctus suos extenderent, uti ab iis sacra
Cereris peragi possent, quia maiore paene Romanarum
virium parte in exsecrabili ac diro solo iacente nullius
penates maeroris expertes erant. itaque matres ac filiae
coniugesque et sorores nuper interfectorum abstersis lacrimis
depositisque doloris insignibus candidam induere
vestem et aris tura dare coactae sunt. qua quidem constantia
obtinendae religionis magnus caelestibus iniectus est
rubor ulterius adversus eam saeviendi gentem quae ne
iniuriarum quidem acerbitate ab eorum cultu absterreri
potuerit.</p>
<span class="label"><span class="sc">de neglecta religione</span></span>
<span class="br"></span><span class="lineNumber">16</span><span class="br"></span><p>Creditum est Varronem consulem apud Cannas cum
Carthaginiensibus tam infeliciter dimicasse ob iram Iunonis,
quod cum ludos circenses aedilis faceret, in Iovis Optimi
Maximi tensa eximia facie puerum histrionem ad
exuvias tenendas posuisset. quod factum, post aliquot
annos memoria repetitum, sacrificiis expiatum est.</p>
<span class="br"></span><span class="lineNumber">17</span><span class="br"></span><p>Hercules quoque detractae religionis suae et gravem et
manifestam poenam exegisse traditur: nam cum Potitii
sacrorum eius ritum, quem pro dono genti eorum ab ipso
adsignatum velut hereditarium obtinuerant, auctore Appio


</p></section><notes></notes></section>