<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


nec ante dimisit quam et ipse vita et ille parte corporis
privaretur.</p>
<p><span class="marginNote left">ext. 4</span>Talis patientiae aemulus Anaxarchus, cum a tyranno
Cypriorum Nicocreonte torqueretur, nec ulla vi inhiberi
posset quo minus eum amarissimorum maledictorum
verberibus invicem ipse torqueret, ad ultimum amputationem
linguae minitanti ‘non erit’ inquit, ‘effeminate adulescens,
haec quoque pars corporis mei tuae dicionis,’ protinusque
dentibus abscisam et commanducatam linguam
in os eius ira patens exspuit. multorum aures illa lingua et
in primis Alexandri regis admiratione sui attonitas habuerat,
dum terrae condicionem, habitum maris, siderum
motus, totius denique mundi naturam prudentissime et
facundissime expromit. paene tamen occidit gloriosius
quam viguit, quia tam forti fine illustrem professionis
actum comprobavit, Anaxarchique non vitam modo decoravit<a class="footnoteLink" href="#note_LCL492_278_54" id="target_note_LCL492_278_54"><sup>54</sup></a>
sed mortem reddidit clariorem.</p>
<p><span class="marginNote left">ext. 5</span>In Theodoto quoque, viro gravissimo, Hieronymus
tyrannus tortorum manus frustra fatigavit: rupit enim verbera,
fidiculas laxavit, solvit eculeum, lamminas exstinxit
prius quam efficere potuit ut tyrannicidii conscios indicaret.
quin etiam satellitem, in quo totius dominationis summa
quasi quodam cardine versabatur, falsa criminatione
inquinando fidum lateri eius custodem eripuit, beneficioque
patientiae non solum quae occulta fuerunt texit
sed etiam tormenta sua ultus est. quibus Hieronymus,
dum inimicum cupide lacerat, amicum temere perdidit.</p>
</section><notes><section class="footnotes"><ul><li class="note" id="note_LCL492_278_54"><a class="footnoteCrossrefLink" href="#target_note_LCL492_278_54" title="Click to highlight in text"><sup class="lineRef">54</sup>decoravit <span class="italic">Foertsch</span>: deseruit* AL; Br</a></li><script type="text/javascript">document.getElementById('note_LCL492_278_54').style.display = "none";</script></ul></section></notes></section>