<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

obiecit. quibus irae suae indulsisse fraudi non fuit.</p>
<p><span class="marginNote left">ext. 1</span>Atque ut domesticis externa subnectam, Graeca femina,
nomine Hippo, cum hostium classe esset excepta, in
mare se, ut morte pudicitiam tueretur, abiecit. cuius corpus
Erythraeo litori appulsum proxima undis humus sepulturae
mandatum ad hoc tempus tumulo contegit: sanctitatis
vero gloriam aeternae traditam memoriae Graecia
laudibus suis celebrando cotidie florentiorem efficit.</p>
<p><span class="marginNote left">ext. 2</span>Vehementius hoc, illud consideratius exemplum pudicitiae.
exercitu et copiis Gallograecorum a Cn. Manlio
consule in Olympo monte ex parte deletis, ex parte captis,
Ortiagontis<a class="footnoteLink" href="#note_LCL493_12_14" id="target_note_LCL493_12_14"><sup>14</sup></a> reguli uxor mirae pulchritudinis a centurione,
cui custodienda tradita erat, stuprum pati coacta,
postquam ventum est in eum locum in quem centurio misso
nuntio necessarios mulieris pretium quo eam redimerent
adferre iusserat, aurum expendente centurione et in
eius pondus animo oculisque intento, Gallograecis lingua
gentis suae imperavit ut eum occiderent. interfecti deinde
caput abscisum manibus retinens ad coniugem venit,
abiectoque ante pedes eius iniuriae et ultionis suae ordinem
exposuit. huius feminae quid aliud quisquam quam
corpus in potestatem hostium venisse dicat? nam neque
animus vinci nec pudicitia capi potuit.</p>
<p><span class="marginNote left">ext. 3</span>Teutonorum vero coniuges Marium victorem orarunt
ut ab eo virginibus Vestalibus dono mitterentur, adfirmantes





</p></section><notes><section class="footnotes"><ul><li class="note" id="note_LCL493_12_14"><a class="footnoteCrossrefLink" href="#target_note_LCL493_12_14" title="Click to highlight in text"><sup class="lineRef">14</sup>Orti- <span class="italic">Briscoe</span>: Orgi- AL</a></li><script type="text/javascript">document.getElementById('note_LCL493_12_14').style.display = "none";</script></ul></section></notes></section>