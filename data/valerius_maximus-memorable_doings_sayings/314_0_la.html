<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">2</span><span class="br"></span><p>Scipio autem Africanus superior, quem di immortales
nasci voluerunt ut esset in quo virtus se per omnes numeros
hominibus efficaciter ostenderet, solutioris vitae primos
adulescentiae annos egisse fertur, remotos quidem a
luxuriae crimine, sed tamen Punicis tropaeis, devictae
Carthaginis cervicibus imposito iugo teneriores.</p>
<span class="br"></span><span class="lineNumber">3</span><span class="br"></span><p>C. quoque Valerius Flaccus secundi Punici belli temporibus
luxu perditam adulescentiam incohavit. ceterum a
P. Licinio pontifice maximo flamen factus, quo facilius a
vitiis recederet, ad curam sacrorum et caerimoniarum
converso animo, usus duce frugalitatis religione, quantum
prius luxuriae fuerat exemplum, tantum postea modestiae
et sanctitatis specimen evasit.</p>
<span class="br"></span><span class="lineNumber">4</span><span class="br"></span><p>Nihil Q. Fabio Maximo, qui Gallica victoria cognomen
Allobrogici sibimet ac posteris peperit, adulescente magis
infame, nihil eodem sene ornatius aut speciosius illo saeculo
nostra civitas habuit.</p>
<span class="br"></span><span class="lineNumber">5</span><span class="br"></span><p>Quis ignorat Q. Catuli auctoritatem in maximo clarissimorum
virorum proventu excelsum gradum obtinuisse?
cuius si superior aetas revolvatur, multi lusus, multae
deliciae reperiantur. quae quidem ei impedimento non
fuerunt quo minus patriae princeps exsisteret, nomenque
eius in Capitolino fastigio fulgeret, ac virtute civile bellum
ingenti motu oriens sepeliret.</p>
</section><notes></notes></section>