<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


in Hispaniam ituro haec prodigia acciderunt: cum Lavinii
sacrificium facere vellet, pulli cavea emissi in proximam
silvam fugerunt summaque diligentia quaesiti reperiri
nequiverunt. cum ab Herculis portu, quo pedibus pervenerat,
navem conscenderet, talis vox sine ullo auctore ad
aures eius pervenit: ‘Mancine, mane.’ qua territus, cum itinere
converso Genuam petisset et ibi scapham esset ingressus,
anguis eximiae magnitudinis visus e conspectu
abiit. ergo prodigiorum numerum numero calamitatium
aequavit: infelici pugna, turpi foedere, deditione funesta.</p>
<span class="br"></span><span class="lineNumber">8</span><span class="br"></span><p>Minus miram in homine parum considerato temeritatem
Ti. Gracchi gravissimi civis tristis exitus et prodigio
denuntiatus nec evitatus consilio facit: consul enim cum in
Lucanis sacrificasset, angues duae ex occulto prolapsae repente
hostiae, quam immolaverat, adeso iocinere in easdem
se latebras rettulerunt. ob id deinde factum instaurato
sacrificio idem prodigii evenit. tertia quoque caesa
victima diligentiusque adservatis extis neque adlapsus serpentium
arceri neque fuga impediri potuit. quod quamvis
haruspices ad salutem imperatoris pertinere dixissent,
Gracchus tamen non cavit ne perfidi hospitis sui Flavii insidiis
in eum locum deductus in quo Poenorum dux Mago
cum armata manu delituerat inermis occideretur.</p>
<span class="br"></span><span class="lineNumber">9</span><span class="br"></span><p>Et consulatus collegium et erroris societas et par genus




</p></section><notes></notes></section>