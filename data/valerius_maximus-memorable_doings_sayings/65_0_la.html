<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


namque ante omnes exterarum gentium in senatu sine interprete
auditum constat. quem honorem non immerito
cepit, quoniam summam vim Romanae eloquentiae
adiuverat. conspicuae felicitatis Arpinas &lt;m&gt;unic&lt;ipi&gt;um,
sive litterarum gloriosissimum contemptorem sive abundantissimum
fontem intueri velis.</p>
<p><span class="marginNote left">4a</span>Maxima autem diligentia maiores hunc morem retinuerunt,
ne quis se inter consulem et proximum lictorem,
quamvis officii causa una progrederetur, interponeret. filio
dumtaxat et ei puero ante patrem consulem ambulandi ius
erat. qui mos adeo pertinaciter retentus est ut Q. Fabius
Maximus quinquies consul, vir et iam pridem summae
auctoritatis et tunc ultimae senectutis, a filio consule invitatus
ut inter se et lictorem procederet, ne hostium Samnitium
turba, ad quorum colloquium descendebant, elideretur,
facere id noluerit.</p>
<p><span class="marginNote left">4b</span>Idem a senatu legatus ad filium consulem Suessam missus,
postquam animadvertit eum ad officium suum extra
moenia oppidi processisse, indignatus quod ex undecim
lictoribus nemo se equo descendere iussisset, plenus irae
sedere perseveravit. quod cum filius sensisset, proximo





</p></section><notes></notes></section>