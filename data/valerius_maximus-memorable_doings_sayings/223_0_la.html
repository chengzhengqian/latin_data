<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

concitatae temulentiae impetu evectus, os eius sputo respersit,
nec tamen in vindictam sui valuit accendere. ille
vero etiam filios suos violatae patris maiestati subvenire
cupientes retraxit. posteroque die Thrasippo supplicium a
se voluntaria morte exigere volente, venit ad eum, dataque
fide in eodem gradu amicitiae mansurum ab incepto revocavit.
si nihil aliud dignum honore memoriae gessisset, his
tamen factis abunde se posteritati commendasset.</p>
<p><span class="marginNote left">ext. 3a</span> Aeque mitis animus Pyrrhi regis. audierat quodam<a class="footnoteLink" href="#note_LCL492_456_17" id="target_note_LCL492_456_17"><sup>17</sup></a> in
convivio Tarentinorum parum honoratum de se sermonem
habitum: accersitos qui ei interfuerunt percontabatur
an ea quae ad aures ipsius pervenerant dixissent. tum ex
his unus ‘nisi’ inquit ‘vinum nos defecisset, ista quae tibi
relata sunt, prae iis quae de te locuturi eramus, lusus ac iocus
fuissent.’ tam urbana crapulae excusatio tamque simplex
veritatis confessio iram regis convertit in risum. qua
quidem clementia et moderatione adsecutus est ut et sobrii
sibi Tarentini gratias agerent et ebrii bene precarentur.</p>
<p><span class="marginNote left">ext. 3b</span> Ab eadem altitudine humanitatis legatis Romanorum
ad redimendos captivos castra sua petentibus, quo tutius
venirent, Lyconem Molossum obviam misit, quo honoratius
exciperentur, ipse cum ornatu &lt;regio&gt; equitum&lt;que
comit&gt;atu<a class="footnoteLink" href="#note_LCL492_456_18" id="target_note_LCL492_456_18"><sup>18</sup></a> extra portam occurrit, secundarum rerum
proventu non corruptus ut officii prospectum in iis deponeret
qui tum maxime armis cum eo dissidebant.</p>
</section><notes><section class="footnotes"><ul><li class="note" id="note_LCL492_456_17"><a class="footnoteCrossrefLink" href="#target_note_LCL492_456_17" title="Click to highlight in text"><sup class="lineRef">17</sup>quodam <span class="italic">Freinsheim</span>: quosdam* AL</a></li><script type="text/javascript">document.getElementById('note_LCL492_456_17').style.display = "none";</script><li class="note" id="note_LCL492_456_18"><a class="footnoteCrossrefLink" href="#target_note_LCL492_456_18" title="Click to highlight in text"><sup class="lineRef">18</sup>ornatu regio (P) <span class="italic">et seqq. Heller</span>: ornatu equitatum AL</a></li><script type="text/javascript">document.getElementById('note_LCL492_456_18').style.display = "none";</script></ul></section></notes></section>