<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


carmen praeiret, quo di immortales ut populi Romani res
meliores amplioresque facerent rogabantur, ‘satis’ inquit
‘bonae et magnae sunt: itaque precor ut eas perpetuo incolumes
servent,’ ac protinus in publicis tabulis ad hunc modum
carmen emendari iussit. qua votorum verecundia
deinceps censores in condendis lustris usi sunt: prudenter
enim sensit tunc incrementum Romano imperio petendum
fuisse cum intra septimum lapidem triumphi quaerebantur,
maiorem autem totius terrarum orbis partem possidenti
ut avidum esse quicquam ultra appetere ita abunde
felix si nihil ex eo quod obtinebat amitteret.</p>
<span class="br"></span><span class="lineNumber">10b</span><span class="br"></span><p>Neque alia eius in censura moderatio pro tribunali
apparuit. centurias recognoscens equitum, postquam C.
Licinium Sacerdotem citatum processisse animadvertit,
dixit se scire illum verbis conceptis peierasse: proinde, si
quis eum accusare vellet, usurum testimonio suo. sed nullo
ad id negotium accedente ‘transduc equum’ inquit, ‘Sacerdos,
ac lucrifac censoriam notam, ne ego in tua persona
et accusatoris et testis et iudicis partes egisse videar.’</p>
<span class="br"></span><span class="lineNumber">11</span><span class="br"></span><p>Quod animi temperamentum etiam in Q. Scaevola, excellentissimo
viro, adnotatum est: testis namque in reum
productus, cum id respondisset quod salutem periclitantis
magnopere laesurum videbatur, discedens adiecit ita sibi
credi oportere si et alii idem adseverassent, quoniam
unius testimonio aliquem cadere<a class="footnoteLink" href="#note_LCL492_346_8" id="target_note_LCL492_346_8"><sup>8</sup></a> pessimi esset exempli. Et




</p></section><notes><section class="footnotes"><ul><li class="note" id="note_LCL492_346_8"><a class="footnoteCrossrefLink" href="#target_note_LCL492_346_8" title="Click to highlight in text"><sup class="lineRef">8</sup>cadere <span class="italic">Per.</span> (cadit <span class="italic">Tortarius</span>): ced- AL</a></li><script type="text/javascript">document.getElementById('note_LCL492_346_8').style.display = "none";</script></ul></section></notes></section>