<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


imperium, evenitque ut quem pro se salutarem imperatorem
cives habere noluerant, paene pestiferum adversus se
ducem experirentur: frequenter enim fusis exercitibus
nostris victoriarum suarum gradibus aditum iuxta moenia
urbis Volsco militi struxit. quapropter fastidiosus ille in
aestimandis bonis suis populus, qui reo non pepercerat,
exsuli coactus est supplicare. missi ad eum deprecandum
legati nihil profecerunt; missi deinde sacerdotes cum infulis
aeque sine effectu redierunt. stupebat senatus, trepidabat
populus, viri pariter ac mulieres exitium imminens
lamentabantur. tunc Veturia mater Coriolani, Volumniam
uxorem eius et liberos secum trahens, castra Volscorum
petiit. quam ubi filius aspexit, ‘expugnasti’ inquit ‘et vicisti
iram meam, patria, precibus huius admotis, cuius utero
quamvis merito mihi invisam dono,’ continuoque agrum
Romanum hostilibus armis liberavit. ergo pectus dolore
acceptae iniuriae, spe potiendae victoriae, verecundia
detractandi ministerii, metu mortis refertum, totum sibi
Pietas vacuefecit, uniusque parentis aspectus bellum atrox
salutari pace mutavit.</p>
<span class="br"></span><span class="lineNumber">2</span><span class="br"></span><p>Eadem Pietas viribus suis inflammatum Africanum superiorem,
vixdum annos pubertatis ingressum, ad opem
patri in acie ferendam virili robore armavit: consulem
enim eum, apud Ticinum flumen adversis auspiciis cum
Hannibale pugnantem, graviter saucium intercessu suo
servavit, neque illum aut aetatis infirmitas aut militiae


</p></section><notes></notes></section>