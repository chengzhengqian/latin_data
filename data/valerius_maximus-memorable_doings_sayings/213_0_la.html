<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


haec universis, privatim alimenta inopia laborantibus, dotes
virginibus paupertate pressis, subsidia detrimentorum
incursu quassatis erogabantur. hospites quoque cum urbanis
penatibus tum etiam rusticis tectis benignissime excepti,
variis muneribus ornati dimittebantur. quodam vero
tempore quingentos simul Gelensium equites vi tempestatis
in possessiones suas compulsos aluit ac vestivit. quid
multa? non mortalem aliquem sed propitiae Fortunae benignum
esse diceres sinum. ergo quod Gillias possidebat
omnium quasi commune patrimonium erat. pro cuius salute
et incrementis cum Acragantina civitas tum etiam vicinae
regiones votis excubabant. colloca e contraria parte
arcas inexorabilibus claustris obseratas: nonne praestantiorem
aliquanto existimes illam impensam quam hanc
custodiam?</p>
</section><notes></notes></section>