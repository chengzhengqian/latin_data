<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


inde oriebantur Camilli Scipiones Fabricii Marcelli Fabii,
ac ne singula imperii nostri lumina simul percurrendo sim
longior, inde, inquam, caeli clarissima pars, divi fulserunt
Caesares.</p>
<h3>2</h3>
<p><span class="marginNote left">1a</span>Adeo autem magna caritate patriae tenebantur ut arcana
consilia patrum conscriptorum multis saeculis nemo
senator enuntiaverit. Q. Fabius Maximus tantummodo, et
is ipse per imprudentiam, de tertio Punico bello indicendo
quod secreto in curia erat actum P. Crasso rus petens domum
revertenti in itinere narravit, memor eum triennio
ante quaestorem factum, ignarus nondum a censoribus in
ordinem senatorium allectum, quo uno modo etiam iis qui
iam honores gesserant aditus in curiam dabatur. sed quamvis
honestus error Fabii esset, vehementer tamen a consulibus
obiurgatus est: numquam enim taciturnitatem, optimum
ac tutissimum administrandarum rerum vinculum,
labefactari volebant.</p>
<p><span class="marginNote left">1b</span>Ergo, cum Asiae rex Eumenes, amantissimus nostrae
urbis, bellum a Perse adversus populum Romanum comparari
senatui nuntiasset, non ante sciri potuit quid aut ille
locutus esset aut patres respondissent quam captum Persen
cognitum est. fidum erat et altum rei publicae pectus




</p></section><notes></notes></section>