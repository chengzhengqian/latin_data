<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

tumultuatione solo vix unum exercitum capienti alterum
inseruit. quo evenit ne Hasdrubal cum duobus se consulibus
proeliaturum prius sciret quam utriusque virtute
prosterneretur. ita illa toto terrarum orbe infamis Punica
calliditas, Romana elusa prudentia, Hannibalem Neroni,
Hasdrubalem Salinatori decipiendum tradidit.</p>
<span class="br"></span><span class="lineNumber">5</span><span class="br"></span><p>Memorabilis etiam consilii Q. Metellus. qui cum pro
consule bellum in Hispania adversus Celtiberos gereret,
urbemque Contrebiam caput eius gentis viribus expugnare
non posset, intra pectus suum multum ac diu consiliis
agitatis, viam repperit qua propositum ad exitum perduceret.
itinera magno impetu ingrediebatur, deinde alias
atque alias regiones petebat: hos obsidebat montes, paulo
post ad illos transgrediebatur, cum interim tam suis omnibus
quam ipsis hostibus ignota erat causa inopinatae eius
ac subitae fluctuationis. interrogatus quoque a quodam
amicissimo sibi quid ita sparsum et incertum militiae genus
sequeretur, ‘absiste’ inquit ‘istud quaerere: nam si
huius consilii mei interiorem tunicam consciam esse sensero,
continuo eam cremari iubebo.’ quorsum igitur ea dissimulatio
erupit aut quem finem habuit? postquam vero et
exercitum suum ignorantia et totam Celtiberiam errore
implicavit, cum alio cursum derexisset, subito ad Contrebiam
reflexit eamque inopinatam et attonitam oppressit.
ergo nisi mentem suam dolos scrutari coegisset, ad ultimam
ei senectutem apud moenia Contrebiae armato sedendum
foret.</p>
</section><notes></notes></section>