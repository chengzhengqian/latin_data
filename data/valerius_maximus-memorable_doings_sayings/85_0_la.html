<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">2</span><span class="br"></span><p>Eius sectam Metellus secutus, cum exercitum in Africa
Iugurthino bello nimia Sp. Albini indulgentia corruptum
consul accepisset, omnibus imperii nervis ad revocandam
pristinae disciplinam militiae conisus est: nec singulas partes
apprehendit sed totam continuo in suum statum redegit:
protinus namque lixas e castris summovit, cibumque
coctum venalem proponi vetuit: in agmine neminem militum
ministerio servorum iumentorumque, ut arma sua et
alimenta ipsi ferrent, uti passus est: castrorum subinde locum
mutavit: eadem, tamquam Iugurtha semper adesset,
vallo fossaque aptissime cinxit. quid ergo restituta continentia,
quid repetita industria profecit? crebras scilicet
victorias et multa tropaea peperit ex eo hoste cuius tergum
sub ambitioso imperatore Romano militi videre non contigerat.</p>
<span class="br"></span><span class="lineNumber">3</span><span class="br"></span><p>Bene etiam illi disciplinae militari adfuerunt qui necessitudinum
perruptis vinculis ultionem vindictamque
laesae cum ignominia domuum suarum exigere non dubitaverunt:
nam P. Rupilius consul eo bello, quod in Sicilia
cum fugitivis gessit, Q. Fabium generum suum, quia neglegentia
Tauromenitanam arcem amiserat, provincia iussit
decedere.</p>
<span class="br"></span><span class="lineNumber">4</span><span class="br"></span><p>C. Cotta &lt;consul&gt;<a class="footnoteLink" href="#note_LCL492_180_48" id="target_note_LCL492_180_48"><sup>48</sup></a> P. Aurelium Pecuniolam sanguine
sibi iunctum, quem obsidioni Liparitanae ad auspicia repetenda
Messanam transiturus praefecerat, virgis caesum
militiae munere inter pedites fungi coegit, quod eius culpa




</p></section><notes><section class="footnotes"><ul><li class="note" id="note_LCL492_180_48"><a class="footnoteCrossrefLink" href="#target_note_LCL492_180_48" title="Click to highlight in text"><sup class="lineRef">48</sup><span class="italic">add. Gertz</span></a></li><script type="text/javascript">document.getElementById('note_LCL492_180_48').style.display = "none";</script></ul></section></notes></section>