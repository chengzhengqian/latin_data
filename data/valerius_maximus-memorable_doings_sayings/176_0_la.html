<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">
namque, etsi Neronis odio ardens in exsilium profectus
fuerat, testimonio eius praecipue adflictus, tamen postquam
eum inde revocatum cives collegam illi in consulatu
dederunt, et ingenii sui, quod erat acerrimum, et iniuriae,
quam gravissimam acceperat, oblivisci sibi imperavit, ne
si dissidente animo consortionem imperii usurpare voluisset,
pertinacem exhibendo inimicum malum consulem
ageret. quae quidem mentis ad tranquilliorem habitum inclinatio
in aspero ac difficili temporum articulo plurimum
salutis urbi atque Italiae attulit, quia pari virtutis impetu
conisi terribiles Punicas vires contuderunt.</p>
<span class="br"></span><span class="lineNumber">3</span><span class="br"></span><p>Clarum etiam in Africano superiore ac Ti. Graccho depositarum
inimicitiarum exemplum, si quidem ad cuius
mensae sacra odio dissidentes venerant, ab ea et amicitia
et adfinitate iuncti discesserunt: non contentus enim Scipio
auctore senatu in Capitolio Iovis epulo cum Graccho
concordiam communicasse, filiam quoque ei Corneliam
protinus ibi despondit.</p>
<span class="br"></span><span class="lineNumber">4</span><span class="br"></span><p>Sed huiusce generis humanitas etiam in M. Cicerone
praecipua apparuit: A. namque Gabinium repetundarum
reum summo studio defendit, qui eum in consulatu suo
urbe expulerat, idemque P. Vatinium, dignitati suae semper
infestum, duobus publicis iudiciis tutatus est, ut sine
ullo crimine levitatis ita cum aliqua laude, quia speciosius
aliquanto iniuriae beneficiis vincuntur quam mutui odii
pertinacia pensantur.</p>
</section><notes></notes></section>