<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


suum Considium dixit, quod putaret Oratam remotum a
lacu cariturum ostreis: namque ea, si inde petere non licuisset,
in tegulis reperturum.</p>
<span class="br"></span><span class="lineNumber">2</span><span class="br"></span><p>Huic nimirum magis Aesopus tragoedus in adoptionem
dare filium suum quam bonorum suorum heredem relinquere
debuit, non solum perditae sed etiam furiosae
luxuriae iuvenem. quem constat cantu commendabiles
aviculas immanibus emptas pretiis pro ficedulis ponere,
acetoque liquatos magnae summae uniones potionibus
aspergere solitum, amplissimum patrimonium tamquam
amaram aliquam sarcinam quam celerrime abicere cupientem.
quorum alterius senis, alterius adulescentis sectam
secuti longius manus porrexerunt: neque enim ullum
vitium finitur ibi ubi oritur. inde ab oceani litoribus attracti
pisces, inde infusae culinis arcae censusque<a class="footnoteLink" href="#note_LCL493_294_4" id="target_note_LCL493_294_4"><sup>4</sup></a> edendi ac
bibendi voluptas reperta.</p>
<span class="br"></span><span class="lineNumber">3</span><span class="br"></span><p>Urbi autem nostrae secundi Punici belli finis et Philippus,
Macedoniae rex, devictus licentioris vitae fiduciam
dedit. quo tempore matronae Brutorum domum ausae
sunt obsidere, qui abrogationi legis Oppiae intercedere
parati erant, quam feminae tolli cupiebant, quia iis nec
veste varii coloris uti nec auri plus semunciam habere nec
iuncto vehiculo propius urbem mille passus nisi sacrificii
gratia vehi permittebat. et quidem obtinuerunt ut ius per
continuos viginti annos servatum aboleretur: non enim




</p></section><notes><section class="footnotes"><ul><li class="note" id="note_LCL493_294_4"><a class="footnoteCrossrefLink" href="#target_note_LCL493_294_4" title="Click to highlight in text"><sup class="lineRef">4</sup>censusque <span class="italic">Kempf</span>: censibusque AL</a></li><script type="text/javascript">document.getElementById('note_LCL493_294_4').style.display = "none";</script></ul></section></notes></section>