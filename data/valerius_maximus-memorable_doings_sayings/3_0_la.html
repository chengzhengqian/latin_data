<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">1b</span><span class="br"></span><p>Tantum autem studium antiquis non solum servandae
sed etiam amplificandae religionis fuit ut florentissima
tum et opulentissima civitate decem principum filii senatus
consulto singulis Etruriae populis percipiendae sacrorum disciplinae
gratia traderentur, Cererique, quam more
Graeco venerari instituerant, sacerdotem a Velia, cum id
oppidum nondum civitatis accepisset nomen, Calliphanam<a class="footnoteLink" href="#note_LCL492_16_6" id="target_note_LCL492_16_6"><sup>6</sup></a>
peterent, ne deae vetustis ritibus perita deesset
antistes.</p>
<p><span class="br"></span><span class="lineNumber">1c</span><span class="br"></span>Cuius cum in urbe pulcherrimum templum haberent,
Gracchano tumultu moniti Sibyllinis libris ut vetustissimam
Cererem placarent, Hennam, quoniam sacra eius
inde orta credebant, quindecimviros ad eam propitiandam
miserunt, item Matri deum saepenumero imperatores
nostri compotes victoriarum suscepta vota Pessinuntem
profecti solverunt.</p>
<span class="br"></span><span class="lineNumber">2</span><span class="br"></span><p>Metellus vero pontifex maximus Postumium consulem
eundemque flaminem Martialem ad bellum gerendum
Africam petentem, ne a sacris discederet, multa dicta
urbem egredi passus non est, religionique summum imperium
cessit, quod tuto se Postumius Martio certamini
commissurus non videbatur caerimoniis Martis desertis.</p>
</section><notes><section class="footnotes"><ul><li class="note" id="note_LCL492_16_6"><a class="footnoteCrossrefLink" href="#target_note_LCL492_16_6" title="Click to highlight in text"><sup class="lineRef">6</sup>Br</a></li><script type="text/javascript">document.getElementById('note_LCL492_16_6').style.display = "none";</script></ul></section></notes></section>