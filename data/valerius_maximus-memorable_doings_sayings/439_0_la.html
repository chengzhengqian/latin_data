<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

sed futurum necis suae praemium domum
revexit. procul dubio hic non possedit divitias, sed a divitiis
possessus est, titulo rex insulae, animo pecuniae miserabile
mancipium.</p>
<h3><span class="ac">5. De Superbia Et Impotentia</span></h3>
<span class="br"></span><span class="lineNumber">1</span><span class="br"></span><p>Atque ut superbia quoque et impotentia in conspicuo
ponatur, M. Fulvius Flaccus consul, M. Plautii Hypsaei
collega, cum perniciosissimas rei publicae leges introduceret
de civitate danda et de provocatione ad populum
eorum qui civitatem mutare noluissent, aegre compulsus
est ut in curiam veniret: deinde partim monenti, partim
oranti senatui ut incepto desisteret, responsum non dedit.
tyrannici spiritus consul haberetur, si adversus unum senatorem
hoc modo se gessisset quo Flaccus in totius amplissimi
ordinis contemnenda maiestate versatus est.</p>
<span class="br"></span><span class="lineNumber">2</span><span class="br"></span><p>Quae a M. quoque Druso tribuno plebis per summam
contumeliam vexata est: parum enim habuit L. Philippum
consulem, quia interfari se contionantem ausus fuerat, obtorta
gula, et quidem non per viatorem sed per clientem
suum, adeo violenter in carcerem praecipitem egisse ut
multus e naribus eius cruor profunderetur; verum etiam,
cum senatus ad eum misisset ut in curiam veniret, ‘quare
non potius’ inquit ‘ipse in Hostiliam curiam propinquam
rostris, id est ad me, venit?’ piget adicere quod sequitur:
tribunus senatus imperium despexit, senatus tribuni verbis
paruit.</p>
</section><notes></notes></section>