<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

cii metu eum honorem reddendo qui exigere deberet<a class="footnoteLink" href="#note_LCL493_112_9" id="target_note_LCL493_112_9"><sup>9</sup></a> rationem,
non reddere.</p>
<span class="br"></span><span class="lineNumber">6b</span><span class="br"></span><p>Par illa sapientia senatus. Ti. Gracchum tribunum plebis,
agrariam legem promulgare ausum, morte multavit.
idem ut secundum legem eius per triumviros ager populo
viritim divideretur egregie censuit, si quidem gravissimae
seditionis eodem tempore et auctorem et causam sustulit.</p>
<span class="br"></span><span class="lineNumber">6c</span><span class="br"></span><p>Quam deinde se prudenter in rege Masinissa gessit!
nam cum promptissima et fidelissima eius opera adversus
Carthaginienses usus esset, eumque in dilatando regno
avidiorem cerneret, legem ferri iussit qua Masinissae ab
imperio populi Romani solutam libertatem tribueret. quo
facto cum optime meriti benivolentiam retinuit, tum Mauritaniae
et Numidiae ceterarumque illius tractus gentium
numquam fida pace quiescentem feritatem a valvis suis
reppulit.</p>
<p><span class="marginNote left">ext. 1a</span>Tempus deficiet domestica narrantem, quoniam imperium
nostrum non tam robore corporum quam animorum
vigore incrementum ac tutelam sui comprehendit. maiore
itaque ex parte Romana prudentia in admiratione tacita
reponatur, alienigenisque huius generis exemplis detur
aditus.</p>
<p>Socrates, humanae sapientiae quasi quoddam terrestre
oraculum, nihil ultra petendum a dis immortalibus arbitrabatur
quam ut bona tribuerent, quia ii demum scirent quid
unicuique esset utile, nos autem plerumque id votis expeteremus
quod non impetrasse melius foret: etenim densissimis
tenebris involuta mortalium mens, in quam late patentem

</p></section><notes><section class="footnotes"><ul><li class="note" id="note_LCL493_112_9"><a class="footnoteCrossrefLink" href="#target_note_LCL493_112_9" title="Click to highlight in text"><sup class="lineRef">9</sup>deberet Ïš: debent AL: debet G</a></li><script type="text/javascript">document.getElementById('note_LCL493_112_9').style.display = "none";</script></ul></section></notes></section>