<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

modo vegetiore, modo languidiore pulsu venarum
comperit cuius morbi aeger esset, protinusque id Seleuco
exposuit. qui carissima sibi coniuge filio cedere non dubitavit,
quod in amorem incidisset Fortunae acceptum referens,
quod dissimulare eum ad mortem usque paratus
esset ipsius pudori imputans. subiciatur animis senex rex
amans: iam patebit quam multa quamque difficilia paterni
adfectus indulgentia superav&lt;er1&gt;it.<a class="footnoteLink" href="#note_LCL492_530_87" id="target_note_LCL492_530_87"><sup>87</sup></a></p>
<p><span class="marginNote left">ext. 2</span>Ac Seleucus quidem uxore, Ariobarzanes autem filio
suo Cappadociae regno cessit in conspectu Cn. Pompeii.
cuius cum tribunal conscendisset, invitatusque ab eo in
curuli sella sedisset, postquam filium in cornu scribae
humiliorem fortuna sua locum obtinentem conspexisset,
non sustinuit infra se collocatum intueri, sed protinus sella
descendit et diadema in caput eius transtulit, hortarique
coepit ut eo transiret unde ipse surrexerat. exciderunt
lacrimae iuveni, cohorruit corpus, delapsum<a class="footnoteLink" href="#note_LCL492_530_88" id="target_note_LCL492_530_88"><sup>88</sup></a> diadema
est, nec quo iussus erat progredi potuit, quodque paene
veritatis fidem excedit, laetus erat qui regnum deponebat,
tristis cui dabatur. nec ullum finem tam egregium certamen
habuisset, nisi patriae voluntati auctoritas Pompeii
adfuisset: filium enim et regem appellavit, et diadema
sumere iussit, et in curuli sella considere coegit.</p>
<h3>8</h3>
<p><span class="marginNote left">praef.</span>Comicae lenitatis hi patres, tragicae asperitatis illi.</p>
</section><notes><section class="footnotes"><ul><li class="note" id="note_LCL492_530_87"><a class="footnoteCrossrefLink" href="#target_note_LCL492_530_87" title="Click to highlight in text"><sup class="lineRef">87</sup>superaverit <span class="italic">Kapp</span>: -avit AL: -arit <span class="italic">Vorst</span></a></li><script type="text/javascript">document.getElementById('note_LCL492_530_87').style.display = "none";</script><li class="note" id="note_LCL492_530_88"><a class="footnoteCrossrefLink" href="#target_note_LCL492_530_88" title="Click to highlight in text"><sup class="lineRef">88</sup>delapsum <span class="italic">Per</span>.: dil- AL</a></li><script type="text/javascript">document.getElementById('note_LCL492_530_88').style.display = "none";</script></ul></section></notes></section>