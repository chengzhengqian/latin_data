<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


usque annum nulla ex parte senescentem processisse.
sed multo liberalius Xenophon, cuius περίπλους
legitur: insulae enim Latmiorum regem octingentis vitae
annis donavit. ac ne pater eius parum benigne acceptus
videretur, ei quoque sescentos adsignavit annos.</p>
<h3><span class="ac">14. De Cupiditate Gloriae</span></h3>
<p><span class="marginNote left">praef.</span>Gloria vero aut unde oriatur aut cuius sit habitus aut
qua ratione debeat comparari, et an melius a virtute velut
non necessaria neglegatur viderint ii quorum in contemplandis
eius modi rebus cura teritur, quibusque quae prudenter
animadverterunt facunde contigit eloqui. ego in
hoc opere factis auctores et auctoribus facta sua reddere
contentus, quanta cupiditas eius esse soleat propriis exemplis
demonstrare conabor.</p>
<span class="br"></span><span class="lineNumber">1</span><span class="br"></span><p>Superior Africanus Ennii poetae effigiem in monumentis
Corneliae gentis collocari voluit, quod ingenio eius
opera sua illustrata iudicaret, non quidem ignarus quam
diu Romanum imperium floreret, et Africa Italiae pedibus
esset subiecta, totiusque terrarum orbis summum columen
arx Capitolina possideret, eorum exstingui memoriam
non posse, si tamen litterarum quoque illis lumen
accessisset, magni aestimans, vir Homerico quam rudi
atque impolito praeconio dignior.</p>
<span class="br"></span><span class="lineNumber">2</span><span class="br"></span><p>Similiter honoratus animus erga poetam Accium D.
Bruti, suis temporibus clari ducis, exstitit, cuius familiari
cultu et prompta laudatione delectatus versibus templorum
aditus, quae ex manubiis consecraverat, adornavit.</p>
</section><notes></notes></section>