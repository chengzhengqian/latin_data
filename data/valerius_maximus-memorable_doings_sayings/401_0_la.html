<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="label"><span class="sc">quaedam nulla arte effici posse</span></span>
<p><span class="marginNote left">ext. 5</span>Ceterum Natura, quem ad modum saepenumero aemulam
virium suarum Artem esse patitur ita aliquando
irritam fesso labore dimittit. quod summi artificis Euphranoris
manus senserunt: nam cum Athenis duodecim deos
pingeret, Neptuni imaginem quam poterat excellentissimis
maiestatis coloribus complexus est, perinde ac Iovis
aliquanto augustiorem repraesentaturus. sed omni impetu
cogitationis in superiore opere absumpto, posteriores eius
conatus adsurgere quo tendebant nequiverunt.</p>
<p><span class="marginNote left">ext. 6</span>Quid? ille alter aeque nobilis pictor, luctuosum immolatae
Iphigeniae sacrificium referens, cum Calchantem
tristem, maestum Ulixen, [clamantem Aiacem]<a class="footnoteLink" href="#note_LCL493_258_81" id="target_note_LCL493_258_81"><sup>81</sup></a> lamentantem
Menelaum circa aram statuisset, caput Agamemnonis
involvendo nonne summi maeroris acerbitatem arte
non posse exprimi confessus est? itaque pictura eius haruspicis
et amici et fratris lacrimis madet, patris fletum spectantis
adfectu aestimandum reliquit.</p>
<p><span class="marginNote left">ext. 7</span>Atque ut eiusdem studii adiciam exemplum, praecipuae
artis pictor equum ab exercitatione venientem modo
non vivum labore industriae suae comprehenderat. cuius
naribus spumas adicere cupiens, tantus artifex in tam parvula
materia multum ac diu frustra terebatur. indignatione
deinde accensus spongeam omnibus imbutam coloribus
forte iuxta se positam apprehendit, et veluti corrupturus
opus suum tabulae illisit. quam Fortuna ad ipsas equi nares
directam desiderium pictoris coegit explere. itaque




</p></section><notes><section class="footnotes"><ul><li class="note" id="note_LCL493_258_81"><a class="footnoteCrossrefLink" href="#target_note_LCL493_258_81" title="Click to highlight in text"><sup class="lineRef">81</sup><span class="italic">del. Kempf</span></a></li><script type="text/javascript">document.getElementById('note_LCL493_258_81').style.display = "none";</script></ul></section></notes></section>