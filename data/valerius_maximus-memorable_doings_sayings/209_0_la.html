<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


cum iis qui ea uti voluerunt partitus. verum nulla tam modesta
felicitas est quae malignitatis dentes vitare possit. et
quo secessu quosdam fugeris aut quibus infulis misericordiae
permulseris ne alienis malis perinde ac bonis suis
laetentur et gestiant? divites sunt aliorum iacturis, locupletes
calamitatibus, immortales funeribus. sed illi quatenus
alienis incommodis suorum adhuc expertes insultent
optima vindex insolentiae varietas humanae condicionis
viderit.</p>
<h3><span class="ac">8. De Liberalitate</span></h3>
<span class="br"></span><span class="lineNumber">1</span><span class="br"></span><p>Nostrum opus pio egressu ad proprium dolorem
provectum in suum ordinem revocetur, liberalitatisque
commemorationi vacemus. cuius duo sunt maxime probabiles
fontes, verum iudicium et honesta benivolentia: nam
cum ab his orietur, tunc demum ei ratio constat. dono autem
ipsi gratiam et magnitudo quidem sua, sed efficaciorem
aliquanto opportunitas conciliat: accedit enim pretio
rei inaestimabile momentum occasionis.</p>
<p>Quae Fabio Maximo tot ante saecula parvam pecuniae
summam erogatam ad hoc usque tempus laudabilem fecit.
captivos ab Hannibale interposita pactione nummorum
receperat. qui cum a senatu non praestarentur, misso in urbem
filio fundum, quem unicum possidebat, vendidit
eiusque pretium Hannibali protinus numeravit, si ad calculos
revocetur, parvum, utpote septem iugeribus et hoc in
Pupinia addictis redactum, si animo<a class="footnoteLink" href="#note_LCL492_428_77" id="target_note_LCL492_428_77"><sup>77</sup></a> p&lt;utetu&gt;r<a class="footnoteLink" href="#note_LCL492_428_78" id="target_note_LCL492_428_78"><sup>78</sup></a> erogantis,
omni pecunia maius: se enim patrimonii quam patriam


</p></section><notes><section class="footnotes"><ul><li class="note" id="note_LCL492_428_77"><a class="footnoteCrossrefLink" href="#target_note_LCL492_428_77" title="Click to highlight in text"><sup class="lineRef">77</sup><span class="italic">intra cruces Briscoe</span></a></li><script type="text/javascript">document.getElementById('note_LCL492_428_77').style.display = "none";</script><li class="note" id="note_LCL492_428_78"><a class="footnoteCrossrefLink" href="#target_note_LCL492_428_78" title="Click to highlight in text"><sup class="lineRef">78</sup>putetur er- <span class="italic">SB</span><sup>1</sup>: pr(a)erogantis AL</a></li><script type="text/javascript">document.getElementById('note_LCL492_428_78').style.display = "none";</script></ul></section></notes></section>