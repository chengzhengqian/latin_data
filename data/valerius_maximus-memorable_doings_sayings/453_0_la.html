<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">5</span><span class="br"></span><p>Hanc crudelitatem, cui nihil adici posse videtur, C.
Toranius atrocitate parricidii superavit: namque triumvirorum
partes secutus, proscripti patris sui, praetorii et
ornati viri, latebras aetatem notasque corporis, quibus
agnosci posset, centurionibus edidit qui eum persecuti
sunt. senex, de filii magis vita et incrementis quam de reliquo
spiritu suo sollicitus, an incolumis esset et an imperatoribus
satis faceret interrogare eos coepit. e quibus unus
‘ab illo’ inquit ‘quem tantopere diligis demonstratus nostro
ministerio, filii indicio, occideris,’ protinusque pectus eius
gladio traiecit. collapsus itaque est infelix, auctore caedis
quam ipsa caede miserior.</p>
<span class="br"></span><span class="lineNumber">6</span><span class="br"></span><p>Cuius fati acerbitatem L. Villius Annalis sortitus, cum
in campum ad quaestoria comitia filii descendens proscriptum
se cognosset, ad clientem suum confugit. sed ne
fide eius tutus esse posset, scelere nefarii iuvenis effectum
est, si quidem per ipsa vestigia patris militibus ductis occidendum
eum in conspectu suo obiecit, bis parricida, consilio
prius, iterum spectaculo.</p>
<span class="br"></span><span class="lineNumber">7</span><span class="br"></span><p>Ne Vettius quidem Salassus proscriptus parum amari
exitus. quem latentem uxor interficiendum, quid dicam,
tradidit an ipsa iugulavit? quanto enim levius est scelus cui
tantummodo manus abest?</p>
</section><notes></notes></section>