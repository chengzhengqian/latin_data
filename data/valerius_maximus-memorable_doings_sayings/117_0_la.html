<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">9</span><span class="br"></span><p>Strenuus ille quoque flos ordinis equestris, cuius mira
virtute Fabius Maximus Rullianus magister equitum, bello
quod adversus Samnites gerebatur, male commissi proelii
crimine levatus est: namque Papirio Cursore propter auspicia
repetenda in urbem proficiscente, castris praepositus
ac vetitus in aciem exercitum ducere, nihilo minus manus
cum hoste, sed tam &lt;in&gt;feliciter<a class="footnoteLink" href="#note_LCL492_244_14" id="target_note_LCL492_244_14"><sup>14</sup></a> quam temere, conseruit;
procul enim dubio superabatur. ceterum optimae
indolis iuventus detractis equorum frenis vehementer eos
calcaribus stimulatos in adversos Samnites egit, obstinataque
animi praesentia extortam manibus hostium victoriam
et cum ea spem maximi civis [Rulliani]<a class="footnoteLink" href="#note_LCL492_244_15" id="target_note_LCL492_244_15"><sup>15</sup></a> patriae restituit.</p>
<span class="br"></span><span class="lineNumber">10</span><span class="br"></span><p>Qualis deinde roboris illi milites qui vehementi ictu
remorum concitatam fuga<a class="footnoteLink" href="#note_LCL492_244_16" id="target_note_LCL492_244_16"><sup>16</sup></a> Punicam &lt;navem nantes
lubricis pelagi quasi cam&gt;porum<a class="footnoteLink" href="#note_LCL492_244_17" id="target_note_LCL492_244_17"><sup>17</sup></a> firmitate pedites in litus
retraxerunt?</p>
<span class="br"></span><span class="lineNumber">11</span><span class="br"></span><p>Eiusdem temporis et notae miles qui Cannensi proelio,
quo Hannibal magis vires Romanorum contudit quam animos
fregit, cum ad retinenda arma inutiles vulneribus
manus haberet, spoliare se conantis Numidae cervicem
complexus os naribus et auribus corrosis deforme reddidit,
inque plenis ultionis morsibus exspiravit. sepone iniquum
pugnae eventum, quantum interfectore fortior interfectus!
Poenus enim in victoria obnoxius morientis solacio
fuit, Romanus in ipso fine vitae vindex sui exstitit.</p>
</section><notes><section class="footnotes"><ul><li class="note" id="note_LCL492_244_14"><a class="footnoteCrossrefLink" href="#target_note_LCL492_244_14" title="Click to highlight in text"><sup class="lineRef">14</sup><span class="italic">add.</span> Ïš</a></li><script type="text/javascript">document.getElementById('note_LCL492_244_14').style.display = "none";</script><li class="note" id="note_LCL492_244_15"><a class="footnoteCrossrefLink" href="#target_note_LCL492_244_15" title="Click to highlight in text"><sup class="lineRef">15</sup><span class="italic">del. Per.</span></a></li><script type="text/javascript">document.getElementById('note_LCL492_244_15').style.display = "none";</script><li class="note" id="note_LCL492_244_16"><a class="footnoteCrossrefLink" href="#target_note_LCL492_244_16" title="Click to highlight in text"><sup class="lineRef">16</sup>fuga <span class="italic">Guyet</span>: -ae AL</a></li><script type="text/javascript">document.getElementById('note_LCL492_244_16').style.display = "none";</script><li class="note" id="note_LCL492_244_17"><a class="footnoteCrossrefLink" href="#target_note_LCL492_244_17" title="Click to highlight in text"><sup class="lineRef">17</sup><span class="italic">add. fere</span> A <span class="italic">corr.</span>; Br</a></li><script type="text/javascript">document.getElementById('note_LCL492_244_17').style.display = "none";</script></ul></section></notes></section>