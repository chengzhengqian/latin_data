<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">
inclitum destructae tyrannidis opus &lt;alia&gt;<a class="footnoteLink" href="#note_LCL492_522_81" id="target_note_LCL492_522_81"><sup>81</sup></a> laude cumulavit.</p>
<p><span class="marginNote left">ext. 3</span>Themistocles autem, quem virtus sua victorem, iniuria
patriae imperatorem Persarum fecerat, ut se ab ea oppugnanda
abstineret, instituto sacrificio exceptum patera
tauri sanguinem hausit, et ante ipsam aram quasi quaedam
pietatis clara victima concidit. quo quidem tam memorabili
eius excessu ne Graeciae altero Themistocle opus esset
effectum est.</p>
<p><span class="marginNote left">ext. 4</span> Sequitur eiusdem generis exemplum. cum inter Carthaginem
et Cyrenas de modo agri pertinacissima contentio
esset, ad ultimum placuit utrimque eodem tempore
iuvenes mitti, et locum in quem hi convenissent finem ambobus
haberi populis. verum hoc pactum Carthaginienses
duo fratres, nomine Philaeni, perfidia praecucurrerunt, citra
constitutam horam maturato gressu in longius promotis
terminis. quod cum intellexissent Cyrenensium iuvenes,
diu de fallacia eorum questi, postremo acerbitate condicionis
iniuriam discutere conati sunt: dixerunt namque sic
eum finem ratum fore, si Philaeni vivos ibi se obrui passi
essent. sed consilio eventus non respondit: illi enim nulla
interposita mora corpora sua his terra operienda tradiderunt.
qui quoniam patriae quam vitae suae longiores terminos
esse maluerunt, bene iacent manibus et ossibus suis
dilatato Punico imperio.</p>
<p>Ubi sunt superbae Carthaginis alta moenia? ubi maritima




</p></section><notes><section class="footnotes"><ul><li class="note" id="note_LCL492_522_81"><a class="footnoteCrossrefLink" href="#target_note_LCL492_522_81" title="Click to highlight in text"><sup class="lineRef">81</sup>alia <span class="italic">add. SB</span> (nova <span class="italic">SB</span><sup>1</sup>)</a></li><script type="text/javascript">document.getElementById('note_LCL492_522_81').style.display = "none";</script></ul></section></notes></section>