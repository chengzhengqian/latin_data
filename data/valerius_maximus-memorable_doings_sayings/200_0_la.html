<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


ductos inde legibus commodisque suis immiscuit. sed hoc
tantum beneficium in iniuriam bene meritae urbis,
regnum adfectantes, verterunt. igitur publicae custodiae
inclusi capitali adservabantur supplicio. quod cum vetere
instituto Lacedaemoniorum nocturno tempore passuri
essent, coniuges eorum illustris ibi sanguinis, velut allocuturae
perituros viros impetrato a custodibus aditu carcerem
intraverunt, commutataque veste per simulationem
doloris velatis capitibus eos abire passae sunt. hoc loco
quid aliud adiecerim quam dignas fuisse quibus Minyae
nuberent?</p>
<h3><span class="ac">7. De Amicitia</span></h3>
<p><span class="marginNote left">praef.</span> Contemplemur nunc amicitiae vinculum potens et
praevalidum neque ulla ex parte sanguinis viribus inferius,
hoc etiam certius et exploratius quod illud nascendi
sors, fortuitum opus, hoc uniuscuiusque solido iudicio
incohata voluntas contrahit. itaque celerius sine reprehensione
propinquum aversere quam amicum, quia altera
diremptio non<a class="footnoteLink" href="#note_LCL492_410_66" id="target_note_LCL492_410_66"><sup>66</sup></a> utique iniquitatis, altera utique levitatis
crimini subiecta est: cum enim deserta sit futura vita hominis
nullius amicitiae cincta praesidio, tam necessarium
subsidium temere adsumi non debet, semel autem recte
apprehensum sperni non convenit. sincerae vero fidei amici
praecipue in adversis rebus cognoscuntur, in quibus
quidquid praestatur totum a constanti benivolentia
proficiscitur. felicitatis cultus maiore ex parte adulationi

</p></section><notes><section class="footnotes"><ul><li class="note" id="note_LCL492_410_66"><a class="footnoteCrossrefLink" href="#target_note_LCL492_410_66" title="Click to highlight in text"><sup class="lineRef">66</sup>diremptio non <span class="italic">Kempf</span>: directione AL</a></li><script type="text/javascript">document.getElementById('note_LCL492_410_66').style.display = "none";</script></ul></section></notes></section>