<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<h3><span class="ac">6. De Fide Publica</span></h3>
<p><span class="marginNote left">praef.</span>Cuius imagine ante oculos posita venerabile Fidei numen
dexteram suam, certissimum salutis humanae pignus,
ostentat. quam semper in nostra civitate viguisse et omnes
gentes senserunt et nos paucis exemplis recognoscamus.</p>
<span class="br"></span><span class="lineNumber">1</span><span class="br"></span><p>Cum Ptolomaeus rex tutorem populum Romanum filio
reliquisset, senatus M. Aemilium Lepidum, pontificem
maximum, bis consulem, ad pueri tutelam gerendam
Alexandriam misit, amplissimique et integerrimi viri sanctitatem
rei publicae usibus et sacris operatam externae
procurationi vacare voluit, ne fides civitatis nostrae frustra
petita existimaretur. cuius beneficio regia incunabula
conservata pariter ac decorata incertum Ptolomaeo reddiderunt
patrisne fortuna magis an tutorum maiestate gloriari
deberet.</p>
<span class="br"></span><span class="lineNumber">2</span><span class="br"></span><p>Speciosa illa quoque Romana fides. ingenti Poenorum
classe circa Siciliam devicta, duces eius fractis animis
consilia petendae pacis agitabant. quorum Hamilcar ire se
ad consules negabat audere, ne eodem modo catenae sibi
inicerentur quo ab ipsis Cornelio Asinae consuli fuerant
iniectae. Hanno autem, certior Romani animi aestimator,
nihil tale timendum ratus, maxima cum fiducia ad coloquium
eorum tetendit. apud quos cum de fine belli ageret
et tribunus militum ei dixisset posse illi merito evenire
quod Cornelio accidisset, uterque consul, tribuno tacere
iusso, ‘isto te’ inquit ‘metu, Hanno, fides civitatis nostrae





</p></section><notes></notes></section>