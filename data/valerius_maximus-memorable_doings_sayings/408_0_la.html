<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">3</span><span class="br"></span><p>Ne Pompeius quidem Magnus ab hoc adfectu gloriae
aversus, qui Theophanen Mitylenaeum scriptorem rerum
suarum in contione militum civitate donavit, beneficium
per se amplum accurata etiam et testata oratione prosecutus.
quo effectum est ut ne quis dubitaret quin referret
potius gratiam quam incoharet.</p>
<span class="br"></span><span class="lineNumber">4</span><span class="br"></span><p>L. autem Sulla, etsi ad neminem scriptorem animum
direxit, tamen Iugurthae a Boccho rege ad Marium perducti
totam sibi laudem &lt;tam&gt;<a class="footnoteLink" href="#note_LCL493_272_87" id="target_note_LCL493_272_87"><sup>87</sup></a> cupide adseruit ut anulo
quo signatorio utebatur insculptam illam traditionem haberet.
et quantus&lt;quantus&gt;<a class="footnoteLink" href="#note_LCL493_272_88" id="target_note_LCL493_272_88"><sup>88</sup></a> postea, ne minimum quidem
gloriae vestigium contempsit.</p>
<span class="br"></span><span class="lineNumber">5</span><span class="br"></span><p>Atque ut imperatoribus militis gloriosum spiritum subnectam,
Scipionem, dona militaria iis qui strenuam operam
ediderant dividentem, T. Labienus ut forti equiti
aureas armillas tribueret admonuit, eoque se negante id
factu&lt;ru&gt;m,<a class="footnoteLink" href="#note_LCL493_272_89" id="target_note_LCL493_272_89"><sup>89</sup></a> ne castrensis honos in eo qui paulo ante servisset
violaretur, ipse ex praeda Gallica aurum equiti largitus
est. nec tacite id Scipio tulit: namque equiti ‘habebis’
inquit ‘donum viri divitis.’ quod ubi ille accepit, proiecto
ante pedes Labieni auro vultum demisit. idem, ut audiit
Scipionem dicentem ‘imperator te argenteis armillis donat,’
alacer gaudio abiit. nulla est ergo tanta humilitas quae
dulcedine gloriae non tangatur.</p>
<span class="br"></span><span class="lineNumber">6</span><span class="br"></span><p>Illa vero etiam a claris viris interdum ex humillimis rebus
petita est: nam quid sibi voluit C. Fabius, nobilissimus






</p></section><notes><section class="footnotes"><ul><li class="note" id="note_LCL493_272_87"><a class="footnoteCrossrefLink" href="#target_note_LCL493_272_87" title="Click to highlight in text"><sup class="lineRef">87</sup><span class="italic">add.</span> A <span class="italic">corr</span>.</a></li><script type="text/javascript">document.getElementById('note_LCL493_272_87').style.display = "none";</script><li class="note" id="note_LCL493_272_88"><a class="footnoteCrossrefLink" href="#target_note_LCL493_272_88" title="Click to highlight in text"><sup class="lineRef">88</sup><span class="italic">add. Per.</span></a></li><script type="text/javascript">document.getElementById('note_LCL493_272_88').style.display = "none";</script><li class="note" id="note_LCL493_272_89"><a class="footnoteCrossrefLink" href="#target_note_LCL493_272_89" title="Click to highlight in text"><sup class="lineRef">89</sup><span class="italic">add.</span> A <span class="italic">corr.</span>, L <span class="italic">corr.</span>, G</a></li><script type="text/javascript">document.getElementById('note_LCL493_272_89').style.display = "none";</script></ul></section></notes></section>