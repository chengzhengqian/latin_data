<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

consultum quo Considio gratiae actae sunt legere non
fastidierint.</p>
<span class="br"></span><span class="lineNumber">4</span><span class="br"></span><p>Queri mecum iam dudum populus Romanus videtur
quod cum singulorum munificentiam consecter, de sua taceam:
ad summam enim eius laudem pertinet quem animum
regibus et urbibus et gentibus praestiterit recognosci,
quod omne praeclari facti decus crebra memoria in se
ipso revirescit. Asiam bello captam Attalo regi muneris
loco possidendam tradidit, eo excelsius et speciosius urbi
nostrae futurum imperium credens si ditissimam atque
amoenissimam partem terrarum orbis in beneficio quam
in fructu suo reponere maluisset. ipsa victoria donum felicius,
quia multum occupasse invidiam habere potuit, tantum
tribuisse gloria carere non potuit.</p>
<span class="br"></span><span class="lineNumber">5</span><span class="br"></span><p>Illius vero Romanae liberalitatis caelestem spiritum
nullae litterae satis dignis laudibus prosequentur: Philippo
enim Macedoniae rege superato, cum ad Isthmicum spectaculum
tota Graecia convenisset, T. Quinctius Flamininus
tubae signo silentio facto per praeconem haec verba
recitari iussit: ‘senatus populusque Romanus et T. Quinctius
Flamininus imperator omnes Graeciae urbes quae sub
dicione Philippi regis fuerunt liberas atque immunes esse
iubet.’ quibus auditis, maximo et inopinato gaudio homines
perculsi primo veluti non audisse se quae audierant
credentes obticuerunt. iterata deinde pronuntiatione
praeconis tanta caelum clamoris alacritate compleverunt
ut certe constet aves quae supervolabant attonitas paventesque



</p></section><notes></notes></section>