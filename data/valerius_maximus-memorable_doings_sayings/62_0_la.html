<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


querella esset orta, apud sacra mensae et inter hilaritatem
animorum et fautoribus concordiae adhibitis tolleretur.</p>
<span class="br"></span><span class="lineNumber">9</span><span class="br"></span><p>Senectuti iuventa ita cumulatum et circumspectum honorem
reddebat tamquam maiores natu adulescentium
communes patres essent. quocirca iuvenes senatus die
utique aliquem ex patribus conscriptis aut propinquum
aut paternum amicum ad curiam deducebant, adfixique
valvis exspectabant donec reducendi etiam officio fungerentur.
qua quidem voluntaria statione et corpora et animos
ad publica officia impigre sustinenda roborabant,
brevique processurarum in lucem virtutum suarum verecunda
laboris meditatione ipsi doctores erant.</p>
<p>Invitati ad cenam diligenter quaerebant quinam ei convivio
essent interfuturi, ne senioris adventum discubitu
praecurrerent, sublataque mensa priores consurgere et
abire patiebantur. ex quibus apparet cenae quoque tempore
quam parco et quam modesto sermone his praesentibus
soliti sint uti.</p>
<span class="br"></span><span class="lineNumber">10</span><span class="br"></span><p>Maiores natu in conviviis ad tibias egregia superiorum
opera carmine comprehensa peragebant,<a class="footnoteLink" href="#note_LCL492_134_6" id="target_note_LCL492_134_6"><sup>6</sup></a> quo ad ea imitanda
iuventutem alacriorem redderent.</p>
<p>Quid hoc splendidius, quid etiam utilius certamine?
pubertas canis suum decus reddebat, defuncta viri&lt;li&gt;<a class="footnoteLink" href="#note_LCL492_134_7" id="target_note_LCL492_134_7"><sup>7</sup></a>
cursu aetas ingredientes actuosam vitam favoris nutrimentis
prosequebatur. quas Athenas, quam scholam, quae alienigena
studia huic domesticae disciplinae praetulerim?





</p></section><notes><section class="footnotes"><ul><li class="note" id="note_LCL492_134_6"><a class="footnoteCrossrefLink" href="#target_note_LCL492_134_6" title="Click to highlight in text"><sup class="lineRef">6</sup>peragebant <span class="italic">Gertz</span>: pang- AL</a></li><script type="text/javascript">document.getElementById('note_LCL492_134_6').style.display = "none";</script><li class="note" id="note_LCL492_134_7"><a class="footnoteCrossrefLink" href="#target_note_LCL492_134_7" title="Click to highlight in text"><sup class="lineRef">7</sup><span class="italic">add. Torr.</span>: vitae <span class="italic">Vahlen</span></a></li><script type="text/javascript">document.getElementById('note_LCL492_134_7').style.display = "none";</script></ul></section></notes></section>