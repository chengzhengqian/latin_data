<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


poplites pugnantium Romanorum ceciderunt. haec
fuit Punica fortitudo, dolis et insidiis et fallacia instructa.
quae nunc certissima circumventae virtutis nostrae excusatio
est, quoniam decepti magis quam victi sumus.</p>
<h3><span class="ac">5. De Repulsis</span></h3>
<p><span class="marginNote left">praef.</span>Campi quoque repraesentata condicio ambitiosam ingredientes
viam ad fortius sustinendos parum prosperos
comitiorum eventus utiliter instruxerit, quia propositis
ante oculos clarissimorum virorum repulsis ut non minore
cum spe honores ita prudentiore cum animi iudicio petent,
meminerintque nefas non esse aliquid ab omnibus uni negari,
cum saepenumero singuli cunctorum voluntatibus
resistere fas esse duxerint, scientes etiam patientia quaeri
debere quod gratia impetrari nequierit.</p>
<span class="br"></span><span class="lineNumber">1</span><span class="br"></span><p>Q. Aelius Tubero, a Q. Fabio Maximo epulum populo
nomine P. Africani patrui sui dante rogatus ut triclinium
sterneret, lectulos Punicanos pellibus haedinis stravit et
pro argenteis vasis Samia exposuit. cuius rei deformitas sic
homines offendit ut cum alioqui vir egregius haberetur,
comitiisque praetoriis candidatus in campum L. Paullo
avo et P. Africano avunculo nixus descendisset, repulsa
inde abiret notatus: nam ut privatim semper continentiam
probabant ita publice maxima cura splendoris habita est.
quocirca urbs, non unius convivii numerum sed totam se
in illis pelliculis iacuisse credens, ruborem epuli suffragiis
suis vindicavit.</p>
</section><notes></notes></section>