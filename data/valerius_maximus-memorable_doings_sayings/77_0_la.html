<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


monumentorum, tertium in summa parte vici Longi
exstat, in eaque remedia quae corporibus aegrorum adnexa
fuerant deferebantur. haec ad humanae mentis aestus
leniendos cum aliqua usus ratione excogitata. ceterum
salubritatem suam industriae certissimo ac fidelissimo
munimento tuebantur, bonaeque valitudinis eorum quasi
quaedam mater erat frugalitas, inimica luxuriosis epulis et
aliena nimiae vini abundantiae et ab immoderato veneris
usu aversa.</p>
<h3>6</h3>
<span class="br"></span><span class="lineNumber">1</span><span class="br"></span><p>Idem sensit proxima maiorum nostrorum gravitati
Spartana civitas, quae severissimis Lycurgi legibus obtemperans
aliquamdiu civium suorum oculos a contemplanda
Asia retraxit, ne illecebris eius capti ad delicatius vitae
genus prolaberentur: audierant enim inde lautitiam et
immodicos sumptus et omnia non necessariae voluptatis
genera fluxisse, primosque Ionas unguenti coronarumque
in convivio dandarum et secundae mensae ponendae consuetudinem,
haud parva luxuriae irritamenta, repperisse.
ac minime mirum est quod homines labore ac patientia
gaudentes tenacissimos patriae nervos externarum deliciarumcontagione
solvi et hebetari noluerunt, cum aliquanto
faciliorem virtutis ad luxuriam quam luxuriae ad virtutem
transitum viderent. quod eos non frustra timuisse dux
ipsorum Pausanias patefecit, qui maximis operibus editis,
ut primum se Asiae moribus permisit, fortitudinem suam
effeminato eius cultu mollire non erubuit.</p>
</section><notes></notes></section>