<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


qui primus consul fuit, studio succurrendi civibus secutus,
apud eandem aram publice nuncupatis votis caesisque
atris bubus, Diti maribus, feminis Proserpinae, lectisternioque
ac ludis trinoctio factis, aram terra, ut ante fuerat,
obruit.</p>
<span class="br"></span><span class="lineNumber">6</span><span class="br"></span><p>Religionem ludorum crescentibus opibus secuta lautitia
est. eius instinctu Q. Catulus, Campanam imitatus luxuriam,
primus spectantium consessum velorum umbraculis
texit. Cn. Pompeius ante omnes aquae per semitas decursu
aestivum minuit fervorem. Claudius Pulcher scaenam varietate
colorum adumbravit, vacuis ante pictura tabulis extentam.
quam totam argento C. Antonius, auro Petreius,
ebore Q. Catulus praetexuit. versatilem fecerunt Luculli,
argentatis choragiis P. Lentulus Spinther adornavit. translatum,
antea punicis indutum tunicis, M. Scaurus exquisito
genere vestis cultum induxit.</p>
<span class="br"></span><span class="lineNumber">7</span><span class="br"></span><p>Nam gladiatorium munus primum Romae datum est in
foro Boario Ap. Claudio Q. Fulvio consulibus. dederunt
M. et D. filii Bruti Perae funebri memoria patris cineres
honorando. athletarum certamen a M. Scauri tractum est
munificentia.</p>
</section><notes></notes></section>