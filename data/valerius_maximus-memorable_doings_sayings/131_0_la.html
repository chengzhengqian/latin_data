<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

occidere est. ceterum inter molitionem pii pariter ac fortis
propositi oppressus, nec causam adventus texit et tormenta
quantopere contemneret mira patientia ostendit: perosus
enim, credo, dexteram suam, quod eius ministerio in
caede regis uti nequisset, iniectam foculo exuri passus est.
nullum profecto di immortales admotum aris cultum attentioribus
oculis viderunt. ipsum quoque Porsennam,
oblitum periculi sui, ultionem suam vertere in admirationem
coegit: nam ‘revertere’ inquit ‘ad tuos, Muci, et eis refer
te, cum vitam meam petieris, ame vita donatum.’ cuius
clementiam non adulatus Mucius, tristior Porsennae salute
quam sua laetior, urbi se cum aeternae gloriae cognomine
Scaevolae reddidit.</p>
<span class="br"></span><span class="lineNumber">2</span><span class="br"></span><p>Pompeii etiam probabilis virtus, qui, dum legationis
officio fungitur, a rege Gentio interceptus, cum senatus
consilia prodere iuberetur, ardenti lucernae admotum
digitum cremandum praebuit, eaque patientia regi simul
et desperationem tormentis quicquam ex se cognoscendi
incussit et expetendae populi Romani amicitiae magnam
cupiditatem ingeneravit.</p>
<p>Ac ne plura huiusce generis exempla domi scrutando
saepius ad civilium bellorum detestandam memoriam
progredi cogar, duobus Romanis exemplis contentus, quae
ut clarissimarum familiarum commendationem ita nullum



</p></section><notes></notes></section>