<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


errorem caecas precationes tuas spargis! divitias
appetis, quae multis exitio fuerunt; honores concupiscis,
qui complures pessum dederunt; regna tecum ipsa volvis,
quorum exitus saepenumero miserabiles cernuntur;
splendidis coniugiis inicis manus: at haec ut aliquando
illustrant, ita nonnumquam funditus domos evertunt.
desine igitur stulta futuris malorum tuorum causis quasi
felicissimis rebus inhiare, teque totam caelestium arbitrio
permitte, quia qui tribuere bona ex facili solent, etiam
eligere aptissime possunt.</p>
<p><span class="marginNote left">ext. 1b</span>Idem expedita et compendiaria via eos ad gloriam
pervenire dicebat qui id agerent ut quales videri vellent,
tales etiam essent. qua quidem praedicatione aperte monebat
ut homines ipsam potius virtutem haurirent quam
umbram eius consectarentur.</p>
<p><span class="marginNote left">ext. 1c</span>Idem, ab adulescentulo quodam consultus utrum uxorem
duceret an se omni matrimonio abstineret, respondit
utrum eorum fecisset, acturum paenitentiam. ‘hinc te’ inquit
‘solitudo, hinc orbitas, hinc generis interitus, hinc heres
alienus excipiet, illinc perpetua sollicitudo, contextus
querellarum, dotis exprobratio, adfinium grave supercilium,
garrula socrus lingua, subsessor alieni matrimonii,
incertus liberorum eventus.’ non passus est iuvenem in
contextu rerum asperarum quasi laetae materiae facere
dilectum.</p>
<p><span class="marginNote left">ext. 1d</span> Idem, cum Atheniensium scelerata dementia tristem
de capite eius sententiam tulisset, fortique animo et constanti
vultu potionem veneni e manu carnificis accepisset,



</p></section><notes></notes></section>