<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">2</span><span class="br"></span><p>P. autem Scipio Nasica, togatae potentiae clarissimum
lumen, qui consul Iugurthae bellum indixit, qui Matrem
Idaeam e Phrygiis sedibus ad nostras aras focosque migrantem
sanctissimis manibus excepit, qui multas et pestiferas
seditiones auctoritatis suae robore oppressit, quo
principe senatus per aliquot annos gloriatus est, cum aedilitatem
curulem adulescens peteret manumque cuiusdam
rustico opere duratam more candidatorum tenacius apprehendisset,
ioci gratia interrogavit eum num manibus
solitus esset ambulare. quod dictum a circumstantibus exceptum
ad populum manavit, causamque repulsae Scipioni
attulit: omnes namque rusticae tribus, paupertatem sibi
ab eo exprobratam iudicantes, iram suam adversus contumeliosam
eius urbanitatem destrinxerunt. igitur civitas
nostra nobilium iuvenum ingenia ab insolentia revocando
magnos et utiles cives fecit, honoribusque non patiendo
eos a securis peti debitum auctoritatis pondus adiecit.</p>
<span class="br"></span><span class="lineNumber">3</span><span class="br"></span><p>Nullus error talis in L. Aemilio Paullo conspectus est,
sed tamen aliquotiens frustra consulatum petiit, idemque,
cum iam campum repulsis suis fatigasset, bis consul et censor
factus amplissimum etiam dignitatis gradum obtinuit.
cuius virtutem iniuriae non fregerunt sed acuerunt, quoniam
quidem ipsa nota accensam cupiditatem summi
honoris ardentiorem ad comitia detulit, ut populum, quia



</p></section><notes></notes></section>