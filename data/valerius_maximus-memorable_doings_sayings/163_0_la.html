<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
</section>
<section class="div2">
<h2><span class="ac">Liber Quartus</span></h2>
<h3><span class="ac">1. De Moderatione</span></h3>
<p><span class="marginNote left">praef.</span>Transgrediar ad saluberrimam partem animi, moderationem,
quae mentes nostras impotentiae &lt;et&gt;<a class="footnoteLink" href="#note_LCL492_336_1" id="target_note_LCL492_336_1"><sup>1</sup></a> temeritatis
incursu transversas ferri non patitur. quo evenit ut reprehensionis
morsu sit vacua et laudis quaestu sit opulentissima.
itaque effectus suos in claris viris recognoscat.</p>
<span class="br"></span><span class="lineNumber">1</span><span class="br"></span><p>Atque ut ab incunabulis summi honoris incipiam, P. Valerius,
qui populi maiestatem venerando Publicolae nomen
adsecutus est, cum exactis regibus imperii eorum vim
universam omniaque insignia sub titulo consulatus in se
translata cerneret, invidiosum magistratus fastigium moderatione
ad tolerabilem habitum deduxit, fasces securibus
vacuefaciendo et in contione populo summittendo.
numerum quoque eorum dimidia ex parte minuit ultro Sp.
Lucretio collega adsumpto, ad quem, quia maior natu erat,
priorem fasces transferri iussit. legem etiam comitiis centuriatis
tulit, ne quis magistratus civem Romanum adversus
provocationem verberare aut necare vellet. ita, quo
civitatis condicio liberior esset, imperium suum paulatim
destruxit. quid quod aedes suas diruit, quia excelsiore loco

</p></section><notes><section class="footnotes"><ul><li class="note" id="note_LCL492_336_1"><a class="footnoteCrossrefLink" href="#target_note_LCL492_336_1" title="Click to highlight in text"><sup class="lineRef">1</sup><span class="italic">add.</span> A <span class="italic">corr.</span></a></li><script type="text/javascript">document.getElementById('note_LCL492_336_1').style.display = "none";</script></ul></section></notes></section>