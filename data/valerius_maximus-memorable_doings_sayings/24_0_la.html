<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


animadverteret, interrogavit quid ita eo vultu esset.
quae respondit Persam perisse. decesserat autem catellus,
quem puella in deliciis habuerat, nomine Persa. arripuit
igitur omen Paullus exque fortuito dicto quasi certam
spem clarissimi triumphi animo praesumpsit.</p>
<span class="br"></span><span class="lineNumber">4</span><span class="br"></span><p>At Caecilia Metelli, dum sororis filiae, adultae aetatis
virgini, more prisco nocte concubia nuptiale petit omen,
ipsa fecit: nam cum in sacello quodam eius rei gratia aliquamdiu
persedisset nec [aliqua]<a class="footnoteLink" href="#note_LCL492_58_60" id="target_note_LCL492_58_60"><sup>60</sup></a> ulla vox proposito congruens
esset audita, fessa longa standi mora puella rogavit
materteram ut sibi paulisper locum residendi accommodaret.
cui illa ‘ego vero’ inquit ‘libenter tibi mea sede cedo.’
quod dictum ab indulgentia profectum ad certi ominis
processit eventum, quoniam Metellus non ita multo post
mortua Caecilia virginem de qua loquor in matrimonium
duxit.</p>
<span class="br"></span><span class="lineNumber">5</span><span class="br"></span><p> C. autem Mario observatio ominis procul dubio saluti
fuit, quo tempore hostis a senatu iudicatus in domum
Fanniae Minturnis custodiae causa deductus est. animadvertit
enim asellum, cum ei pabulum obiceretur, neglecto
eo ad aquam procurrentem. quo spectaculo deorum
providentia quod sequeretur oblatum ratus, alioquin
etiam interpretandarum religionum peritissimus, a multitudine,
quae ad opem illi ferendam confluxerat, impetravit
ut ad mare perduceretur, ac protinus naviculam conscendit,



</p></section><notes><section class="footnotes"><ul><li class="note" id="note_LCL492_58_60"><a class="footnoteCrossrefLink" href="#target_note_LCL492_58_60" title="Click to highlight in text"><sup class="lineRef">60</sup><span class="italic">del. Torr.</span></a></li><script type="text/javascript">document.getElementById('note_LCL492_58_60').style.display = "none";</script></ul></section></notes></section>