<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">



portio adserenda est. admodum humili loco natus ad
equestrem ordinem et splendidae militiae stipendia P.
Coelii beneficio pervenerat. cui gratum animum, quia laeta
in materia exhibere non contigerat, in ea quam iniquam
Fortuna esse voluit cum multa fide praestitit. erat ab
Octavio consule Placentiae praepositus Coelius. qua a
Cinnano exercitu capta et senior iam et gravi valitudine
adfectus, ne in potestatem hostium veniret, ad auxilium
dexterae Petronii confugit. quem is ab incepto consilio
frustra conatus abstrahere, in iisdem perseverantem precibus
interemit, caedique eius suam iunxit, ne eo iacente,
per quem omnia dignitatis incrementa adsecutus fuerat,
superesset. ita alterius fato verecundia, alterius pietas
causam praebuit.</p>
<span class="br"></span><span class="lineNumber">6</span><span class="br"></span><p>Iungendus Petronio Ser. Terentius est, quamquam ei,
sicut cupierat, pro amico suo perire non contigit: incepto
namque egregio, non irrito eventu aestimari debet, quia,
quantum in illo fuit, et ipse exstinctus est et D. Brutus
periculum evasit mortis. qui fugiens a Mutina, ut ad se
interficiendum ab Antonio missos equites advenisse cognovit,
quodam in loco iustae poenae debitum spiritum
tenebris furari conabatur, eoque iam facta irruptione
Terentius fideli mendacio, obscuritate ipsa suffragante,
Brutum se esse simulavit et corpus suum trucidandum
equitibus obiecit. verum cognitus a Furio, cui Brutianae
ultionis officium mandatum fuerat, nece sua amici supplicium
</p></section><notes></notes></section>