<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

praeferebantur enim aureae coronae octo, civicae quattuordecim,
murales tres, obsidionalis una, torques octoginta
tres, armillae centum sexaginta, hastae octodecim,
phalerae quinque et viginti, ornamenta etiam legioni, nedum
militi satis multa.</p>
<p><span class="marginNote left">ext. 1</span>Ille quoque ex pluribus corporibus in unum magna
cum admiratione Calibus cruor confusus est. in quo oppido
cum Fulvius Flaccus Campanam perfidiam principes
civitatis ante tribunal suum capitali supplicio adficiendo
vindicaret, litterisque a senatu acceptis finem poenae eorum
statuere cogeretur, ultro se ei C. Vibellius<a class="footnoteLink" href="#note_LCL492_262_38" id="target_note_LCL492_262_38"><sup>38</sup></a> Taurea
Campanus obtulit, et quam potuit clara voce ‘quoniam’
inquit, ‘Fulvi, tanta cupiditate hauriendi sanguinis nostri
teneris, quid cessas in me cruentam securem destringere,
ut gloriari possis fortiorem aliquanto virum quam ipse es
tuo iussu esse interemptum?’ eo deinde libenter id se
fuisse facturum, nisi senatus voluntate impediretur, adfirmante,
‘at me’ inquit, ‘cui nihil patres conscripti praeceperunt,
aspice, oculis quidem tuis gratum, animo vero tuo
maius opus edentem,’ protinusque interfecta coniuge ac liberis
gladio incubuit. quem illum virum putemus fuisse,
qui suorum ac sua caede testari voluit se Fulvii crudelitatem
suggillare quam senatus misericordia uti maluisse?</p>
</section><notes><section class="footnotes"><ul><li class="note" id="note_LCL492_262_38"><a class="footnoteCrossrefLink" href="#target_note_LCL492_262_38" title="Click to highlight in text"><sup class="lineRef">38</sup>C. <span class="italic">Briscoe</span>: T(itus) AL Vibellius <span class="italic">H. J. Mueller</span>: -elus A:
Iubelius L: Iubellius Ϛ</a></li><script type="text/javascript">document.getElementById('note_LCL492_262_38').style.display = "none";</script></ul></section></notes></section>