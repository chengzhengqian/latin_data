<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

abiectumque Macedonica pugna non effigiem
Solis, quam tantummodo supplicibus cesserat, sed ipsum
solem re vera relinquere cogeret.</p>
<span class="br"></span><span class="lineNumber">9</span><span class="br"></span><p>Adnotatu dignum illud quoque omen, sub quo Petillius
consul in Liguria bellum gerens occiderit: nam cum
montem, cui Leto cognomen erat, oppugnaret interque
adhortationem militum dixisset ‘hodie ego Letum utique
capiam,’ inconsideratius proeliando fortuitum iactum
vocis leto suo confirmavit.</p>
<p><span class="marginNote left">Ext.1</span>Adici nostris duo eiusdem generis alienigena exempla
non absurde possunt. Samii Prienensibus, auxilium adversus
Caras implorantibus, arrogantia instincti pro classe et
exercitu Sibyllam eis derisus gratia miserunt. quam illi,
velut divinitus datum praesidium interpretati, libenter
receptam vera fatorum praedictione victoriae ducem
habuerunt.</p>
<p><span class="marginNote left">Ext. 2</span>Ne Apolloniatae quidem paenitentiam egerunt, quod
cum bello Illyrico pressi Epidamnios ut sibi opem ferrent
orassent, atque illi flumen vicinum moenibus suis nomine
Aeanta in adiutorium eorum sese mittere dixissent, ‘accipimus
quod datur’ responderunt, eique primum in acie
locum perinde ac duci adsignarunt: ex insperato enim
superatis hostibus, successum suum omini acceptum



</p></section><notes></notes></section>