<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">1b</span><span class="br"></span><p>Illud quoque non parvum humanitatis senatus indicium
est: Syphacem enim, quondam opulentissimum
Numidiae regem, captivum in custodia Tiburi mortuum
publico funere censuit efferendum, ut vitae dono honorem
sepulturae adiceret.</p>
<span class="br"></span><span class="lineNumber">1c</span><span class="br"></span><p>Consimilique clementia in Persa usus est: nam cum
Albae, in quam custodiae causa relegatus erat, decessisset,
quaestorem misit qui eum publico funere efferret, ne
regias reliquias iacere inhonoratas pateretur.</p>
<span class="br"></span><span class="lineNumber">1d</span><span class="br"></span><p>Hostibus haec et miseris et fato functis officia regibus
erogata, illa amicis et felicibus et vivis tributa sunt. confecto
Macedonico bello Misacenes,<a class="footnoteLink" href="#note_LCL492_440_5" id="target_note_LCL492_440_5"><sup>5</sup></a> Masinissae filius, cum
equitibus, quos in praesidium Romanorum adduxerat, ab
imperatore Paullo ad patrem remissus, tempestate classe
dispersa, Brundisium aeger delatus est. quod ubi senatus
cognovit continuo illo quaestorem ire iussit, cuius cura et
hospitium adulescenti expediretur et omnia quae ad valitudinem
opus essent praeberentur, impensaeque liberaliter
cum ipsi tum toti comitatui praestarentur, naves etiam
ut prospicerentur, quibus se bene ac tuto cum suis in Africam
traiceret. equitibus singulas libras argenti et quingenos
sestertios dari imperavit. quae tam prompta et tam
exquisita patrum conscriptorum humanitas efficere potuit
ut etiamsi exspirasset adulescens, aequiore animo desiderium
eius pater toleraret.</p>
<span class="br"></span><span class="lineNumber">1e</span><span class="br"></span><p>Idem senatus, cum ad gratulandum sibi Prusian, Bithyniae
regem, Perse devicto venire audisset, obviam illi P.





</p></section><notes><section class="footnotes"><ul><li class="note" id="note_LCL492_440_5"><a class="footnoteCrossrefLink" href="#target_note_LCL492_440_5" title="Click to highlight in text"><sup class="lineRef">5</sup>Misacenes <span class="italic">Briscoe</span>: Musachanes LG: Musophanes P</a></li><script type="text/javascript">document.getElementById('note_LCL492_440_5').style.display = "none";</script></ul></section></notes></section>