<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


inumbraret: frustratus est enim se ipse nepotis felicitatem
caelestium iudicio destinatam humanis consiliis impedire
conando.</p>
<p><span class="marginNote left">Ext. 6</span>Intra privatum autem habitum Dionysio Syracusano
adhuc se continente Himerae&lt;a&gt; quaedam non obscuri
generis femina inter quietem opinione sua caelum conscendit,
atque ibidem deorum omnium lustratis sedibus
animadvertit praevalentem virum flavi coloris, lentiginosi
oris, ferreis catenis vinctum, Iovis solio pedibusque subiectum,
interrogatoque iuvene, quo considerandi caeli
duce fuerat usa, quisnam esset, audiit illum Siciliae atque
Italiae dirum esse fatum, solutumque vinculis multis urbibus
exitio futurum. quod somnium postero die sermone
vulgavit. postquam deinde Dionysium inimica Syracusarum
libertati capitibusque insontium infesta Fortuna caelesti
custodia liberatum velut fulmen aliquod otio ac tranquillitati
iniecit, Himeraeorum moenia inter effusam ad
officium et spectaculum eius turbam intrantem ut aspexit,
hunc esse quem in quiete viderat vociferata est. id cognitum
tyranno c&lt;a&gt;usam<a class="footnoteLink" href="#note_LCL492_96_102" id="target_note_LCL492_96_102"><sup>102</sup></a> tollendae mulieris dedit.</p>
<p><span class="marginNote left">Ext. 7</span>Tutioris somni mater eiusdem Dionysii. quae cum eum
conceptum utero haberet, parere visa est Satyriscum,
consultoque prodigiorum interprete clarissimum ac potentissimum
Graii sanguinis futurum certo cum eventu
cognovit.</p>
</section><notes><section class="footnotes"><ul><li class="note" id="note_LCL492_96_102"><a class="footnoteCrossrefLink" href="#target_note_LCL492_96_102" title="Click to highlight in text"><sup class="lineRef">102</sup>causam <span class="italic">Foertsch</span>: curam AL</a></li><script type="text/javascript">document.getElementById('note_LCL492_96_102').style.display = "none";</script></ul></section></notes></section>