<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


valentiora transmittere, ita his humiles et pauperes constringi,
divites et praepotentes non alligari.</p>
<p><span class="marginNote left">ext. 15</span>Nihil etiam Agesilai facto sapientius, si quidem cum
adversus rem publicam Lacedaemoniorum conspirationem
ortam noctu comperisset, leges Lycurgi continuo abrogavit,
quae de indemnatis supplicium sumi vetabant:
comprehensis autem et interfectis sontibus, e vestigio restituit
atque utrumque simul providit, ne salutaris animadversio
vel iniusta esset vel iure impediretur. itaque, ut
semper esse possent, aliquando non fuerunt.</p>
<p><span class="marginNote left">ext. 16</span>Sed nescio an Hannonis excellentissimae prudentiae
consilium: Magone enim Cannensis pugnae exitum senatui
Poenorum nuntiante, inque tanti successus fidem
anulos aureos trium modiorum mensuram explentes fundente,
qui interfectis nostris civibus detracti erant, quaesivit
an aliquis sociorum post tantam cladem a Romanis
defecisset, atque ut audivit neminem ad Hannibalem
transisse, suasit protinus ut legati Romam, per quos de
pace ageretur, mitterentur. cuius si sententia valuisset,
neque secundo Punico bello victa Carthago neque tertio
deleta foret.</p>
<p><span class="marginNote left">ext. 17</span>Ne Samnites quidem parvas poenas consimilis erroris
pependerunt, quod Herennii Pontii salutare consilium neglexerant.
qui auctoritate et prudentia ceteros praestans,
ab exercitu et duce eius filio suo consultus quidnam fieri de
legionibus Romanis apud furcas Caudinas inclusis deberet,
inviolatas dimittendas respondit. postero die eadem
de re interrogatus, deleri eas oportere dixit, ut aut maximo




</p></section><notes></notes></section>