<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<p><span class="marginNote left">ext. 6</span>Apud Indos vero patientiae meditatio tam obstinate
usurpari creditur ut sint qui omne vitae tempus nudi exigant,
modo Caucasi montis gelido rigore corpora sua durantes,
modo flammis sine ullo gemitu obicientes. atque iis
haud parva gloria contemptu doloris acquiritur titulusque
sapientiae datur.</p>
<p><span class="marginNote left">ext. 7</span>Haec e pectoribus altis et eruditis orta sunt, illud tamen
non minus admirabile servilis animus cepit. servus barbarus
Hasdrubalem, quod dominum suum occidisset graviter
ferens, subito adgressus interemit, cumque comprehensus<a class="footnoteLink" href="#note_LCL492_280_55" id="target_note_LCL492_280_55"><sup>55</sup></a>
omni modo cruciaretur, laetitiam tamen, quam ex
vindicta ceperat, in ore constantissime retinuit.</p>
<p>Non ergo fastidioso aditu virtus: excitata vivida<a class="footnoteLink" href="#note_LCL492_280_56" id="target_note_LCL492_280_56"><sup>56</sup></a> ingenia
ad se penetrare patitur, neque haustum sui cum aliquo
personarum discrimine largum malignumve praebet, sed
omnibus aequaliter exposita quid cupiditatis potius quam
quid dignitatis attuleris aestimat, inque captu bonorum
suorum tibi ipsi pondus examinandum relinquit, ut quantum
subire animo sustinueris, tantum tecum auferas. quo
evenit ut et humili loco nati ad summam dignitatem
consurgant et generosissimarum imaginum fetus in aliquod
revoluti dedecus acceptam a maioribus lucem in tenebras
convertant. quae quidem planiora suis exemplis
redduntur; ac prius de iis ordiar quorum in meliorem statum
facta mutatio splendidam relatu praebet materiam.</p>
</section><notes><section class="footnotes"><ul><li class="note" id="note_LCL492_280_55"><a class="footnoteCrossrefLink" href="#target_note_LCL492_280_55" title="Click to highlight in text"><sup class="lineRef">55</sup>comprehensus G: -pressus AL</a></li><script type="text/javascript">document.getElementById('note_LCL492_280_55').style.display = "none";</script><li class="note" id="note_LCL492_280_56"><a class="footnoteCrossrefLink" href="#target_note_LCL492_280_56" title="Click to highlight in text"><sup class="lineRef">56</sup>Br</a></li><script type="text/javascript">document.getElementById('note_LCL492_280_56').style.display = "none";</script></ul></section></notes></section>