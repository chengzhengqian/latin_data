<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


conspectum totam quaestionem a severitate ad clementiam
et mansuetudinem transtulit, quia satis iam graves
eum poenas sociis dedisse arbitrati sunt, huc deductum
necessitatis ut abicere se tam suppliciter et<a class="footnoteLink" href="#note_LCL493_194_7" id="target_note_LCL493_194_7"><sup>7</sup></a> attollere tam
deformiter cogeretur.</p>
<p><span class="marginNote left">absol. 7</span>Subnectam duos accusatorum suorum culpa absolutos.
Q. Flavius a C. Valerio aedile apud populum reus actus,
cum quattuordecim tribuum suffragiis damnatus esset,
proclamavit se innocentem opprimi. cui Valerius aeque
clara voce respondit nihil sua interesse nocensne an
innoxius periret, dummodo periret. qua violentia dicti reliquas
tribus adversario donavit. abiecerat inimicum, eundem,
dum pro certo pessum datum credidit, erexit, victoriamque
in ipsa victoria perdidit.</p>
<p><span class="marginNote left">absol. 8</span>C. etiam Cosconium Servilia lege reum, propter plurima
et evidentissima facinora sine ulla dubitatione nocentem,
Valerii Valentini accusatoris eius recitatum in iudicio
carmen, quo puerum praetextatum et ingenuam virginem
a se corruptam poetico ioco significaverat, erexit, si quidem
iudices iniquum rati sunt eum victorem dimittere qui
palmam non ex alio ferre, sed de se dare merebatur. magis
vero Valerius in Cosconii absolutione damnatus quam
Cosconius in sua causa liberatus est.</p>
<p><span class="marginNote left">absol. 9</span>Attingam eos quoque quorum salus propriis obruta criminibus




</p></section><notes><section class="footnotes"><ul><li class="note" id="note_LCL493_194_7"><a class="footnoteCrossrefLink" href="#target_note_LCL493_194_7" title="Click to highlight in text"><sup class="lineRef">7</sup>et <span class="italic">Foertsch</span>: aut AL</a></li><script type="text/javascript">document.getElementById('note_LCL493_194_7').style.display = "none";</script></ul></section></notes></section>