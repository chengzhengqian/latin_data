<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


proelio Badius obtruncatus est, Quinctius insigni pugna
clarus evasit.</p>
<span class="br"></span><span class="lineNumber">4</span><span class="br"></span><p>Age, M. Marcelli clementia quam clarum quamque
memorabile exemplum haberi debet! qui, captis ab se Syracusis,
in arce earum constitit, ut urbis modo opulentissimae
tunc adflictae fortunam ex alto cerneret. ceterum
casum eius lugubrem intuens fletum cohibere non potuit.
quem si quis ignarus vir&lt;i&gt;<a class="footnoteLink" href="#note_LCL492_446_9" id="target_note_LCL492_446_9"><sup>9</sup></a> aspexisset, alterius victoriam
esse credidisset. itaque, Syracusana civitas, maxima clade
tua aliquid admixtum gratulationis habuisti, quia si tibi
incolumem stare fas non erat, leniter sub tam mansueto
victore cecidisti.</p>
<span class="br"></span><span class="lineNumber">5</span><span class="br"></span><p>Q. vero Metellus, Celtibericum in Hispania gerens bellum,
cum urbem Centobrigam obsideret et iam admota
machina partem muri quae sola convelli poterat disiecturus
videretur, humanitatem propinquae victoriae praetulit:
nam cum Rhoetogenis filios, qui ad eum transierat,
Centobrigenses machinae ictibus obiecissent, ne pueri in
conspectu patris crudeli genere mortis consumerentur,
quamquam ipse Rhoetogenes negabat esse impedimento
quominus etiam per exitum sanguinis sui expugnationem
perageret, ab obsidione discessit. quo quidem tam clementi
facto etsi non unius civitatis moenia, omnium tamen
Celtiberarum urbium animos cepit, effecitque ut ad redigendas
eas in dicionem populi Romani non multis sibi
obsidionibus opus esset.</p>
</section><notes><section class="footnotes"><ul><li class="note" id="note_LCL492_446_9"><a class="footnoteCrossrefLink" href="#target_note_LCL492_446_9" title="Click to highlight in text"><sup class="lineRef">9</sup><span class="italic">add. Lipsius (cf. 5.4.ext.6)</span></a></li><script type="text/javascript">document.getElementById('note_LCL492_446_9').style.display = "none";</script></ul></section></notes></section>