<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


oculis incredibili, nisi cernereris, spectaculo fuisti. postquam
deinde ira ac pudor cuncta conari fessos coegit, tragula
femur traiectus saxique pondere ora contusus, galea
iam ictibus discussa et scuto crebris foraminibus absumpto,
profundo te credidisti ac duabus loricis onustus inter
undas, quas hostili cruore infeceras, enasti, visoque imperatore
armis non amissis sed bene impensis, cum laudem
merereris, veniam petisti, magnus proelio, sed maior disciplinae
militaris memoria. itaque ab optimo virtutis aestimatore
cum facta tum etiam verba tua centurionatus
honore donata sunt.</p>
<span class="br"></span><span class="lineNumber">24</span><span class="br"></span><p>Sed quod ad proeliatorum excellentem fortitudinem
attinet, merito L. Siccii Dentati commemoratio omnia Romana
exempla finierit, cuius opera honoresque operum ultra
fidem veri excedere iudicari possent, nisi ea certi auctores,
inter quos M. Varro, monumentis suis testata esse
voluissent. quem centies et vicies in aciem descendisse
tradunt, eo robore animi atque corporis utentem ut maiorem
semper victoriae partem traxisse videretur: sex et triginta
spolia ex hoste rettulisse, quorum in numero octo
fuisse &lt;eorum&gt;<a class="footnoteLink" href="#note_LCL492_260_37" id="target_note_LCL492_260_37"><sup>37</sup></a> cum quibus, inspectante utroque exercitu,
ex provocatione dimicasset, quattuordecim cives ex
media morte raptos servasse, quinque et quadraginta vulnera
pectore excepisse, tergo cicatricibus vacuo: novem
triumphales imperatorum currus secutum, totius civitatis
oculos in se numerosa donorum pompa convertentem:



</p></section><notes><section class="footnotes"><ul><li class="note" id="note_LCL492_260_37"><a class="footnoteCrossrefLink" href="#target_note_LCL492_260_37" title="Click to highlight in text"><sup class="lineRef">37</sup><span class="italic">add. Gertz ex</span> P</a></li><script type="text/javascript">document.getElementById('note_LCL492_260_37').style.display = "none";</script></ul></section></notes></section>