<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

permutari passus es, eaque, ne tu exstinguerere, voluntario
obitu consumpta lucem intueri potuisti! et certe parentum
prius indulgentiam temptaveras.</p>
<span class="br"></span><span class="lineNumber">2</span><span class="br"></span><p>Vilior Graccho iniquae Fortunae victima, quamvis senatorii
vir ordinis, C. Plautius Numida, sed in consimili
amore par exemplum: morte enim uxoris audita doloris
impotens, pectus suum gladio percussit. interventu deinde
domesticorum inceptum exsequi prohibitus colligatusque,
ut primum occasio data est, scissis fasciis ac vulnere
divulso constanti dextra spiritum luctus acerbitate
permixtum ex ipsis praecordiis et visceribus hausit, tam
violenta morte testatus quantum maritalis flammae illo
pectore clausum habuisset.</p>
<span class="br"></span><span class="lineNumber">3</span><span class="br"></span><p>Eiusdem ut nominis ita amoris quoque M. Plautius:
nam cum imperio senatus classem sociorum sexaginta
navium in Asiam reduceret Tarentumque appulisset atque
ibi uxor eius Orestilla, quae illuc eum prosecuta fuerat,
morbo pressa decessisset, funerata ea et in rogum imposita
inter officium unguendi et osculandi stricto ferro incubuit.
quem amici, sicut erat, togatum et calceatum corpori coniugis
iunxerunt, ac deinde subiectis facibus utrumque
una cremaverunt. quorum ibi factum sepulcrum est—Tarenti
etiam nunc conspicitur—, quod vocatur τῶν δύο φιλούντων.
nec dubito quin, si quis modo exstinctis sensus
inest, Plautius et Orestilla fati consortione gestientes vultus
tenebris intulerint. saneque, ubi idem et maximus et



</p></section><notes></notes></section>