<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


annum implessent, quo parvulorum amissionem aequiore
animo sustinerent.</p>
<span class="br"></span><span class="lineNumber">17</span><span class="br"></span><p>Ne Numidae quidem reges vituperandi, qui more
gentis suae nulli mortalium osculum ferebant: quidquid
enim in excelso fastigio positum est, humili et trita consuetudine,
quo sit venerabilius, vacuum esse convenit.</p>
<h3><span class="ac">7. De Disciplina Militari</span></h3>
<p><span class="marginNote left">praef.</span>Venio nunc ad praecipuum decus et ad stabilimentum
Romani imperii, salutari perseverantia ad hoc tempus
sincerum et incolume servatum, militaris disciplinae tenacissimum
vinculum, in cuius sinu ac tutela serenus tranquillusque
beatae pacis status acquiescit.</p>
<span class="br"></span><span class="lineNumber">1</span><span class="br"></span><p>P. Cornelius Scipio, cui deleta Carthago avitum cognomen
dedit, consul in Hispaniam missus, ut insolentissimos
Numantinae urbis spiritus superiorum ducum culpa nutritos
contunderet, eodem momento temporis quo castra
intravit, edixit ut omnia ex iis quae voluptatis causa comparata
erant auferrentur ac summoverentur: nam constat
tum maximum inde institorum et lixarum numerum cum
duobus milibus scortorum abisse. hac turpi atque erubescenda
sentina vacuefactus exercitus noster, qui paulo ante
metu mortis deformi se foederis ictu maculaverat, erecta
et recreata virtute acrem illam et animosam Numantiam,
incendiis exustam ruinisque prostratam, solo aequavit.
itaque neglectae disciplinae militaris indicium Mancini
miserabilis deditio, servatae merces speciosissimus Scipionis
triumphus exstitit.</p>
</section><notes></notes></section>