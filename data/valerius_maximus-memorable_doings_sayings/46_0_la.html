<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

apparuit, et custodia liberatus et insuper agro ac vacatione
donatus est.</p>
<p><span class="marginNote left">1c</span>Castorem vero et Pollucem etiam illo tempore pro imperio
populi Romani excubuisse cognitum est quo apud lacum
Iuturnae suum equorumque sudorem abluentes visi
sunt, iunctaque fonti aedis eorum nullius hominum manu
reserata patuit.</p>
<span class="br"></span><span class="lineNumber">2</span><span class="br"></span><p>Sed ut ceterorum quoque deorum propensum huic
urbi numen exsequamur, triennio continuo vexata pestilentia
civitas nostra, cum finem tanti et tam diutini mali
neque divina misericordia neque humano auxilio imponi
videret, cura sacerdotum inspectis Sibyllinis libris animadvertit
non aliter pristinam recuperari salubritatem posse
quam si ab Epidauro Aesculapius esset accersitus. itaque
eo legatis missis unicam fatalis remedii opem auctoritate
sua, quae iam in terris erat amplissima, impetraturam se
credidit. neque eam opinio decepit: pari namque studio
petitum ac promissum est praesidium, e vestigioque Epidaurii
Romanorum legatos in templum Aesculapii, quod
ab eorum urbe quinque milia passuum distat, perductos
ut quidquid inde salubre patriae laturos se existimassent
pro suo iure sumerent benignissime invitaverunt. quorum
tam promptam indulgentiam numen ipsius dei subsecutum
verba mortalium caelesti obsequio comprobavit, si
quidem is anguis, quem Epidaurii raro, sed numquam sine
magno ipsorum bono visum in modum Aesculapii venerati
fuerant, per urbis celeberrimas partes mitibus oculis et



</p></section><notes></notes></section>