<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

necavit, quod militum corpora saevitia maris interpellante
sepulturae mandare non potuissent, necessitatem puniens,
cum honorare virtutem deberet.</p>
<h3><span class="ac">9. De Errore</span></h3>
<p><span class="marginNote left">praef.</span>Temeritati proximus est error, quemadmodum ad laedendum
par ita cui facilius quis ignoverit, quia non sua
sponte sed vanis concitatus imaginibus culpae se implicat.
qui quam late in pectoribus hominum vagetur si complecti
coner, vitio de quo loquor sim obnoxius. paucos igitur eius
lapsus referemus.</p>
<span class="br"></span><span class="lineNumber">1</span><span class="br"></span><p>C. Helvius Cinna tribunus plebis, ex funere C. Caesaris
domum suam petens, populi manibus discerptus est pro
Cornelio Cinna, in quem saevire se existimabat, iratus ei
quod cum adfinis esset Caesaris, adversus eum nefarie
raptum impiam pro rostris orationem habuisset, eoque errore
propulsus est ut caput Helvii perinde atque Cornelii
circa rogum Caesaris fixum iaculo ferret, officii sui, alieni
erroris piaculum miserabile!</p>
<span class="br"></span><span class="lineNumber">2</span><span class="br"></span><p>Nam C. Cassium error a semet ipso poenas exigere coegit:
inter illum enim pugnae quattuor exercituum apud
Philippos varium ipsisque ducibus ignotum eventum
missus ab eo Titinius centurio nocturno tempore, ut specularetur
quonam in statu res M. Bruti essent, dum crebros
excessus viae petit, quia tenebrarum obscuritas hostesne
an commilitones occurrerent dinoscere non sinebat,
tardius ad Cassium rediit. quem is exceptum ab hostibus
omniaque in eorum potestatem recidisse existimans, finire


</p></section><notes></notes></section>