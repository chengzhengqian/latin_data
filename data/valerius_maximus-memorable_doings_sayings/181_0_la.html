<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

existimans qui eo quod reliquis tribueretur contentus non
esset.<a class="footnoteLink" href="#note_LCL492_372_35" id="target_note_LCL492_372_35"><sup>35</sup></a></p>
<span class="br"></span><span class="lineNumber">6a</span><span class="br"></span><p>Idem sensit Fabricius Luscinus, honoribus et auctoritate
omni civitate temporibus suis maior, censu par unicuique
pauperrimo, qui a Samnitibus, quos universos in
clientela habebat, decem milia aeris et quinque pondo
argenti, totidem servos sibi missos in Samnium remisit,
continentiae suae beneficio sine pecunia praedives, sine
usu familiae abunde comitatus, quia locupletem illum faciebat
non multa possidere sed modica desiderare. ergo
domus eius quemadmodum aere et argento et mancipiis
Samnitium vacua, ita gloria ex iis parta referta fuit.</p>
<span class="br"></span><span class="lineNumber">6b</span><span class="br"></span><p>Consentanea repudiatis donis Fabricii vota exstiterunt:
legatus enim ad Pyrrhum profectus, cum apud eum
Cineam Thessalum narrantem audisset quendam Athenis
esse<a class="footnoteLink" href="#note_LCL492_372_36" id="target_note_LCL492_372_36"><sup>36</sup></a> clarum sapientia, suadentem ne quid aliud homines
quam voluptatis causa facere vellent, pro monstro eam vocem
accepit, continuoque Pyrrho et Samnitibus istam sapientiam
deprecatus est. licet Athenae doctrina sua glorientur,
vir tamen prudens Fabricii detestationem quam
Epicuri malu&lt;er&gt;it<a class="footnoteLink" href="#note_LCL492_372_37" id="target_note_LCL492_372_37"><sup>37</sup></a> praecepta. quod eventus quoque indicavit:
nam quae urbs<a class="footnoteLink" href="#note_LCL492_372_38" id="target_note_LCL492_372_38"><sup>38</sup></a> voluptati plurimum tribuit, imperium
maximum amisit, quae labore delectata est, occupavit,
et illa libertatem tueri non valuit, haec etiam donare
potuit.</p>
</section><notes><section class="footnotes"><ul><li class="note" id="note_LCL492_372_35"><a class="footnoteCrossrefLink" href="#target_note_LCL492_372_35" title="Click to highlight in text"><sup class="lineRef">35</sup>esset Ϛ: est AL</a></li><script type="text/javascript">document.getElementById('note_LCL492_372_35').style.display = "none";</script><li class="note" id="note_LCL492_372_36"><a class="footnoteCrossrefLink" href="#target_note_LCL492_372_36" title="Click to highlight in text"><sup class="lineRef">36</sup><span class="italic">sic Kempf</span>: q- Atheniensem sed AL: esse q- Athenis P</a></li><script type="text/javascript">document.getElementById('note_LCL492_372_36').style.display = "none";</script><li class="note" id="note_LCL492_372_37"><a class="footnoteCrossrefLink" href="#target_note_LCL492_372_37" title="Click to highlight in text"><sup class="lineRef">37</sup> <span class="italic">add. Per.</span></a></li><script type="text/javascript">document.getElementById('note_LCL492_372_37').style.display = "none";</script><li class="note" id="note_LCL492_372_38"><a class="footnoteCrossrefLink" href="#target_note_LCL492_372_38" title="Click to highlight in text"><sup class="lineRef">38</sup>nam quae urbs Ϛ: namq. urbs cum A: namq. urbsq. L</a></li><script type="text/javascript">document.getElementById('note_LCL492_372_38').style.display = "none";</script></ul></section></notes></section>