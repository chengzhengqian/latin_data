<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">3</span><span class="br"></span><p>Cn. autem Pompeius quam insolenter! qui balneo
egressus ante pedes suos prostratum Hypsaeum ambitus
reum, et nobilem virum et sibi amicum, iacentem reliquit
contumeliosa voce proculcatum: nihil enim eum aliud
agere quam ut convivium suum moraretur respondit; et
huius dicti conscius securo animo cenare potuit. ille vero
etiam in foro non erubuit P. Scipionem, socerum suum,
legibus &lt;ob&gt;noxium<a class="footnoteLink" href="#note_LCL493_336_55" id="target_note_LCL493_336_55"><sup>55</sup></a> quas ipse tulerat, in maxima quidem
reorum illustrium ruina muneris loco a iudicibus deposcere,
maritalis lecti blanditiis statum rei publicae temerando.</p>
<span class="br"></span><span class="lineNumber">4</span><span class="br"></span><p>Taetrum facto pariter ac dicto M. Antonii convivium:
nam cum ad eum triumvirum Caesetii Rufi senatoris caput
allatum esset, aversantibus id ceteris propius admoveri
iussit ac diu diligenterque consideravit. cunctis
deinde exspectantibus quidnam esset dicturus, ‘hunc ego’
inquit ‘notum non habui.’ superba de senatore, impotens
de occiso confessio.</p>
<p><span class="marginNote left">ext. 1</span>Satis multa de nostris: aliena nunc adiciantur. Alexandri
regis virtus ac felicitas tribus insolentiae evidentissimis
gradibus exsultavit: fastidio enim Philippi Iovem Hammonem
patrem ascivit, taedio morum et cultus Macedonici
vestem et instituta Persica adsumpsit, spreto mortali habitu
divinum aemulatus est, nec fuit ei pudori filium civem
hominem dissimulare.</p>
</section><notes><section class="footnotes"><ul><li class="note" id="note_LCL493_336_55"><a class="footnoteCrossrefLink" href="#target_note_LCL493_336_55" title="Click to highlight in text"><sup class="lineRef">55</sup><span class="italic">add.</span> P</a></li><script type="text/javascript">document.getElementById('note_LCL493_336_55').style.display = "none";</script></ul></section></notes></section>