<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


seposita rebus auditu asperis vacet: ira&lt;e&gt;<a class="footnoteLink" href="#note_LCL493_30_30" id="target_note_LCL493_30_30"><sup>30</sup></a> enim
destrictae et inexorabiles<a class="footnoteLink" href="#note_LCL493_30_31" id="target_note_LCL493_30_31"><sup>31</sup></a> vindictae et varia poenarum
genera in medium procurrent, utilia quidem legum munimenta,
sed minime in placido et quieto paginarum numero
reponenda.</p>
<span class="br"></span><span class="lineNumber">1a</span><span class="br"></span><p>M. Manlius, unde Gallos depulerat, inde ipse praecipitatus
est, quia fortiter defensam libertatem nefarie opprimere
conatus fuerat. cuius iustae ultionis nimirum haec
praefatio fuit: ‘Manlius eras mihi, cum praecipites agebas
Senonas: postquam imitari coepisti, unus factus es ex
Senonibus.’ huius supplicio aeternae memoriae nota inserta
est: propter illum enim lege sanciri placuit ne quis patricius
in arce aut Capitolio habitaret, quia domum eo loci
habuerat ubi nunc aedem Monetae videmus.</p>
<span class="br"></span><span class="lineNumber">1b</span><span class="br"></span><p>Par indignatio civitatis adversus Sp. Cassium erupit, cui
plus suspicio concupitae dominationis nocuit quam tres
magnifici consulatus ac duo speciosissimi triumphi profuerunt:
senatus enim populusque Romanus, non contentus
capitali eum supplicio adficere, interempto domum superiecit,
ut penatium quoque strage puniretur: in solo autem
aedem Telluris fecit. itaque quod prius domicilium impotentis
viri fuerat, nunc religiosae severitatis monumentum
est.</p>
<span class="br"></span><span class="lineNumber">1c</span><span class="br"></span><p>Eadem ausum Sp. Maelium consimili exitu patria
multavit. area vero domus eius, quo iustitia supplicii notior
ad posteros perveniret, Aequimelii appellationem traxit.





</p></section><notes><section class="footnotes"><ul><li class="note" id="note_LCL493_30_30"><a class="footnoteCrossrefLink" href="#target_note_LCL493_30_30" title="Click to highlight in text"><sup class="lineRef">30</sup>irae <span class="italic">Heraeus</span>: ira LG: ita A</a></li><script type="text/javascript">document.getElementById('note_LCL493_30_30').style.display = "none";</script><li class="note" id="note_LCL493_30_31"><a class="footnoteCrossrefLink" href="#target_note_LCL493_30_31" title="Click to highlight in text"><sup class="lineRef">31</sup>-iles L <span class="italic">corr</span>.: -ilis AL</a></li><script type="text/javascript">document.getElementById('note_LCL493_30_31').style.display = "none";</script></ul></section></notes></section>