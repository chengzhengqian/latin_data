<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


Italiae vires regebantur, contusi atque fracti dictatoriae se
animadversioni substraverunt: ac, ne inulta foret laesa
gloria militaris, consul delicti omnis vindex punitus est.</p>
<p>His, ut ita dicam, piaculis, Mars, imperii nostri pater,
ubi aliqua ex parte a tuis auspiciis degeneratum erat,
numen tuum propitiabatur, adfinium et cognatorum et
fratrum nota, filiorum strage, ignominiosa consulum eiuratione.</p>
<span class="br"></span><span class="lineNumber">8</span><span class="br"></span><p>Eiusdem ordinis quod sequitur. Papirius dictator, cum
adversus imperium eius Q. Fabius Rullianus magister
equitum exercitum in aciem eduxisset, quamquam fusis
Samnitibus in castra redierat, tamen neque virtute eius
neque successu neque nobilitate motus virgas expediri
eumque nudari iussit. o spectaculum admirabile! et Rullianus
et magister equitum et victor scissa veste spoliatoque
corpore lictorum se verberibus lacerandum praebuit, ut in
acie exceptorum vulnerum nodosis ictibus cruore renovato
victoriarum, quas modo speciosissimas erat adeptus,
titulos respergeret. precibus deinde suis exercitus occasionem
Fabio confugiendi in urbem dedit, ubi frustra senatus
auxilium imploravit: nihilo minus enim Papirius in exigenda
poena perseveravit. itaque coactus est pater eius post
dictaturam tertiumque consulatum rem ad populum
devocare, auxiliumque tribunorum plebis supplex pro filio
petere. neque hac re severitas Papirii refrenari potuit.
ceterum, cum ab universis civibus et ipsis tribunis plebis



</p></section><notes></notes></section>