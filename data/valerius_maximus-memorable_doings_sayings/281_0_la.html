<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


interfecti necessarii miserabiliter esset locuturus. at is iure
eum caesum videri respondit. cui dicto cum contio, tribunicio
furore instincta, violenter succlamasset, ‘taceant’
inquit ‘quibus Italia noverca est.’ orto deinde murmure
‘non efficietis’ ait ‘ut solutos verear quos alligatos adduxi.’
universus populus ab uno iterum contumeliose correptus
erat—quantus est honos virtutis!—et tacuit. recens ipsius
victoria Numantina et patris Macedonica devictaeque
Carthaginis avita spolia ac duorum regum Syphacis et Persei
ante triumphales currus caten&lt;at&gt;ae<a class="footnoteLink" href="#note_LCL493_18_16" id="target_note_LCL493_18_16"><sup>16</sup></a> cervices totius
tunc fori &lt;ora&gt;<a class="footnoteLink" href="#note_LCL493_18_17" id="target_note_LCL493_18_17"><sup>17</sup></a> clauserunt. nec timori datum est silentium,
sed quia beneficio Aemiliae Corneliaeque gentis 
multi metus urbis atque Italiae finiti erant, plebs Romana
libertati Scipionis libera non fuit.</p>
<span class="br"></span><span class="lineNumber">4</span><span class="br"></span><p>Quapropter minus mirari debemus quod amplissima
Cn. Pompeii auctoritas totiens cum libertate luctata est,
nec sine magna laude, quoniam omnis generis hominum
licentiae ludibrio esse quieta fronte tulit. Cn. Piso, cum
Manilium Crispum reum ageret eumque evidenter nocentem
gratia Pompeii eripi videret, iuvenili impetu ac studio
accusationis provectus multa et gravia crimina praepotenti
defensori obiecit. interrogatus deinde ab eo cur non se
quoque accusaret, ‘da’ inquit ‘praedes rei publicae te, si
postulatus fueris, civile bellum non excitaturum, et iam de
tuo prius quam de Manilii capite in consilium iudices mittam.’
ita eodem iudicio duos sustinuit reos, accusatione





</p></section><notes><section class="footnotes"><ul><li class="note" id="note_LCL493_18_16"><a class="footnoteCrossrefLink" href="#target_note_LCL493_18_16" title="Click to highlight in text"><sup class="lineRef">16</sup><span class="italic">add. Aldus</span></a></li><script type="text/javascript">document.getElementById('note_LCL493_18_16').style.display = "none";</script><li class="note" id="note_LCL493_18_17"><a class="footnoteCrossrefLink" href="#target_note_LCL493_18_17" title="Click to highlight in text"><sup class="lineRef">17</sup><span class="italic">add. Kempf</span> (prementes ora A <span class="italic">corr</span>.)</a></li><script type="text/javascript">document.getElementById('note_LCL493_18_17').style.display = "none";</script></ul></section></notes></section>