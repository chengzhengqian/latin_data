<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


locutum: sine ulla cunctatione criminationem respuit. instabat
certo vultu index, causam quaerens cur sibi fides
non haberetur: obiecit<a class="footnoteLink" href="#note_LCL492_354_17" id="target_note_LCL492_354_17"><sup>17</sup></a> non esse credibile ut quem tantopere
amaret, ab eo invicem non diligeretur. postremo, cum
ad ius iurandum inimicitias serentis malignitas confugisset,
ne de periurio eius disputaret, adfirmavit numquam
Xenocratem illa dicturum fuisse, nisi ea dici expedire sibi
iudicasset. non in corpore mortali sed in arce caelesti, et
quidem armatum, animum eius vitae stationem putes
peregisse, humanorum vitiorum incursus a se invicta pugna
repellentem, cunctosque virtutis numeros altitudinis
suae sinu clausos custodientem.</p>
<p><span class="marginNote left">ext. 3</span>Nequaquam Platoni litterarum commendatione par
Syracusanus Dio, sed quod ad praestandam moderationem
attinuit, vehementioris experimenti. patria pulsus a
Dionysio tyranno Megaram petierat. ubi cum Theodorum
principem eius urbis domi convenire vellet neque admitteretur,
multum diuque ante fores retentus comiti suo
‘patienter hoc ferendum est’ ait: ‘forsitan enim et nos, cum
in gradu dignitatis nostrae essemus, aliquid tale fecimus.’
qua tranquillitate consilii ipse sibi condicionem exsilii placidiorem
reddidit.</p>
<p><span class="marginNote left">ext. 4</span>Thrasybulus etiam hoc loci apprehendendus est, qui
populum Atheniensem triginta tyrannorum saevitia sedes
suas relinquere coactum, dispersamque et vagam vitam
miserabiliter exigentem, animis pariter atque armis
confirmatum in patriam reduxit. insignem deinde restitutione
libertatis victoriam clariorem aliquanto moderationis




</p></section><notes><section class="footnotes"><ul><li class="note" id="note_LCL492_354_17"><a class="footnoteCrossrefLink" href="#target_note_LCL492_354_17" title="Click to highlight in text"><sup class="lineRef">17</sup>obiecit <span class="italic">Eberhard</span>: adie- AL</a></li><script type="text/javascript">document.getElementById('note_LCL492_354_17').style.display = "none";</script></ul></section></notes></section>