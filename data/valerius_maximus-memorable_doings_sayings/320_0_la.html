<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


patronum habuit, illa vadem victoriae adsumpsit.</p>
<p><span class="marginNote left">ext. 3</span>Cimonis vero incunabula opinione stultitiae fuerunt
referta: eiusdem adulti<a class="footnoteLink" href="#note_LCL493_96_93" id="target_note_LCL493_96_93"><sup>93</sup></a> imperia salutaria Athenienses
senserunt. itaque coegit eos stuporis semet ipsos damnare,
qui eum stolidum crediderant.</p>
<p><span class="marginNote left">ext. 4</span>Nam Alcibiaden quasi duae Fortunae partitae sunt,
altera quae ei nobilitatem eximiam, abundantes divitias,
formam praestantissimam, favorem civium propensum,
summa imperia, praecipuas potentiae vires, flagrantissimum
ingenium adsignaret, altera quae damnationem,
exsilium, venditionem bonorum, inopiam, odium patriae,
violentam mortem infligeret: nec aut haec aut illa universa,
sed varia, perplexa, freto atque aestui similia.</p>
<p><span class="marginNote left">ext. 5</span>Ad invidiam usque Polycratis, Samiorum tyranni,
abundantissimis bonis conspicuus vitae fulgor excessit,
nec sine causa: omnes enim conatus eius placido excipiebantur
itinere, spes certum cupitae rei fructum apprehendebant,
vota nuncupabantur simul et solvebantur, velle ac
posse in aequo positum erat. semel dumtaxat vultum mutavit,
perquam brevi tristitiae salebra succussum, tunc
cum admodum gratum sibi anulum de industria in profundum,
ne omnis incommodi expers esset, abiecit. quem
tamen continuo recuperavit, capto pisce qui eum devoraverat.
sed hunc, cuius felicitas semper plenis velis prosperum
cursum tenuit, Orontes, Darei regis praefectus, in
excelsissimo Mycalensis montis vertice cruci adfixit, e qua
putres eius artus et tabido cruore manantia membra atque





</p></section><notes><section class="footnotes"><ul><li class="note" id="note_LCL493_96_93"><a class="footnoteCrossrefLink" href="#target_note_LCL493_96_93" title="Click to highlight in text"><sup class="lineRef">93</sup>adulti <span class="italic">Madvig</span>: stultitiae* AL</a></li><script type="text/javascript">document.getElementById('note_LCL493_96_93').style.display = "none";</script></ul></section></notes></section>