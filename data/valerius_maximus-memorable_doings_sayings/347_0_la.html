<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">3</span><span class="br"></span><p>Illud quoque maioribus et consilio prudenter et exitu
feliciter provisum: cum enim urbe capta Galli Capitolium
obsiderent, solamque potiendi eius spem in fame eorum
repositam animadverterent, perquam callido genere consilii
unico perseverantiae irritamento victores spoliaverunt:
panes enim iacere compluribus e locis coeperunt.
quo spectaculo obstupefactos, infinitamque frumenti
abundantiam nostris superesse credentes, ad pactionem
omittendae obsidionis compulerunt. misertus est tunc
profecto Iuppiter Romanae virtutis, praesidium ab astutia
mutuantis, cum summa alimentorum inopia proici praesidia
inopiae cerneret. igitur ut vafro ita periculoso consilio
salutarem exitum dedit.</p>
<span class="br"></span><span class="lineNumber">4</span><span class="br"></span><p>Idemque Iuppiter postea praestantissimorum ducum
nostrorum sagacibus consiliis propitius aspiravit: nam cum
alterum Italiae latus Hannibal laceraret, alterum invasisset
Hasdrubal, ne duorum fratrum iunctae copiae intolerabili
onere fessas simul nostras urguerent, hinc Claudii
Neronis vegetum consilium, illinc Livii Salinatoris inclita
providentia effecit: Nero enim, compresso a se in Lucanis
Hannibale, praesentiam suam, quoniam ita ratio belli desiderabat,
mentitus hosti, ad opem collegae ferendam per
longum iter celeritate mira tetendit. Salinator, in Umbria
apud Metaurum flumen proximo die dimicaturus, summa
cum dissimulatione Neronem castris noctu recepit: tribunos
enim a tribunis, centuriones a centurionibus, equites
ab equitibus, pedites a peditibus excipi iussit, ac sine ulla


</p></section><notes></notes></section>