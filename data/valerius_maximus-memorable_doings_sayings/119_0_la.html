<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


quam sanguinis manavit: si quidem constantissime in
gladium incumbendo magnum hominibus documentum
dedisti quanto potior esse debeat probis dignitas sine vita
quam vita sine dignitate.</p>
<span class="br"></span><span class="lineNumber">15</span><span class="br"></span><p>Cuius filia minime muliebris animi. quae, cum Bruti
viri sui consilium quod de interficiendo ceperat Caesare ea
nocte quam dies taeterrimi facti secutus est cognosset,
egresso cubiculum Bruto cultellum tonsorium quasi unguium
resecandorum causa poposcit, eoque velut forte
elapso se vulneravit. clamore deinde ancillarum in cubiculum
revocatus, Brutus obiurgare eam coepit, quod tonsoris
praeripuisset officium. cui secreto Porcia ‘non est hoc’ inquit
‘temerarium factum meum, sed in tali statu nostro
amoris mei erga te certissimum indicium: experiri enim
volui, si tibi propositum parum ex sententia cessisset,
quam aequo animo me ferro essem interemptura.’</p>
<span class="br"></span><span class="lineNumber">16</span><span class="br"></span><p>Felicior progenie sua superior Cato, a quo Porciae familiae
principia manarunt. qui cum ab hoste in acie vehementer
†parvulo†<a class="footnoteLink" href="#note_LCL492_248_21" id="target_note_LCL492_248_21"><sup>21</sup></a> peteretur, vagina gladius eius elapsus
decidit. quem subiectum proeliantium globo atque undique
hostilibus pedibus circumdatum postquam abesse
sibi animadvertit, adeo constanti animo in suam potestatem
redegit ut illum non periculo oppressus rapere, sed
metu vacuus sumere videretur. quo spectaculo attoniti
hostes postero die ad eum supplices, pacem petentes, venerunt.</p>
</section><notes><section class="footnotes"><ul><li class="note" id="note_LCL492_248_21"><a class="footnoteCrossrefLink" href="#target_note_LCL492_248_21" title="Click to highlight in text"><sup class="lineRef">21</sup>parvulo * AL: sparulo <span class="italic">Per.;</span> Br</a></li><script type="text/javascript">document.getElementById('note_LCL492_248_21').style.display = "none";</script></ul></section></notes></section>