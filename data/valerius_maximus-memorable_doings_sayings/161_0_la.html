<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

obiecit, maximoque contionis fragore et incitatissimis minis
compulsus non est ut se publicae dementiae auctorem
ascriberet. quae, oppositu eius legitima grassari via prohibita,
iniusto praetorum cruore manus suas contaminare
perseveravit. nec timuit Socrates ne consternatae patriae
undecimus furor mors ipsius exsisteret.</p>
<p><span class="marginNote left">ext. 4</span>Proximum, etsi non eiusdem splendoris est, at aeque
certum constantiae haberi potest experimentum. efficacis
operae forensis, fidei non latentis Athenis Ephialtes accusare
publice iussus et inter ceteros Demostrati nomen deferre
coactus est, cuius filius erat Demochares excellentis
formae puer, animo eius flagrantissimo inhaerens amore.
itaque communis officii sorte truculentus accusator, privati
adfectus condicione miserabilis reus, puerum ad se
exorandum quo parcius patris criminibus insisteret venientem
neque repellere neque supplicem genibus suis
advolutum intueri sustinuit, sed operto capite flens et gemens
preces expromere passus est, nihilominusque sincera
fide accusatum Demostratum damnavit. victoriam
nescio laude an tormento maiore partam, quoniam prius
quam sontem opprimeret se ipsum vicit Ephialtes.</p>
<p><span class="marginNote left">ext. 5</span>Quem Syracusanus Dio severitate exempli praegravat.
quibusdam monentibus ut adversus Heraclidem et Callippum,
quorum fidei plurimum credebat, tamquam insidias
ei nectentes cautior esset, respondit vita se malle excedere
quam metu violentae mortis amicos inimicis iuxta ponere.</p>
</section><notes></notes></section>