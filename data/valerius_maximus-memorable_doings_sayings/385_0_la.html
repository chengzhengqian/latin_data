<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">6</span><span class="br"></span><p>Iam P. Crassus, cum in Asiam ad Aristonicum regem
debellandum consul venisset, tanta cura Graecae linguae
notitiam animo comprehendit ut eam in quinque divisam
genera per omnes partes ac numeros penitus cognosceret.
quae res maximum ei sociorum amorem conciliavit, qua
quis eorum lingua apud tribunal illius postulaverat, eadem
decreta reddenti.</p>
<span class="br"></span><span class="lineNumber">7</span><span class="br"></span><p>Ne Roscius quidem subtrahatur, scaenicae industriae
notissimum exemplum, qui nullum umquam spectante populo
gestum, nisi quem domi meditatus fuerat, promere<a class="footnoteLink" href="#note_LCL493_226_47" id="target_note_LCL493_226_47"><sup>47</sup></a>
ausus est. quapropter non ludicra ars Roscium sed Roscius
ludicram artem commendavit, nec vulgi tantum favorem
verum etiam principum familiaritates amplexus est. haec
sunt attenti et anxii et numquam cessantis studii praemia,
propter quae tantorum virorum laudibus non impudenter
se persona histrionis inserit.</p>
<p><span class="marginNote left">ext. 1</span>Graeca quoque industria, quoniam nostrae multum
profuit, quem meretur fructum Latina lingua recipiat.
Demosthenes, cuius commemorato nomine maximae
eloquentiae consummatio audientis animo oboritur, cum
inter initia iuventae artis, quam adfectabat, primam litteram
dicere non posset, oris sui vitium tanto studio expugnavit
ut ea a nullo expressius referretur. deinde propter
nimiam exilitatem acerbam auditu vocem suam exercitatione
continua ad maturum et gratum auribus sonum
perduxit. lateris etiam firmitate defectus, quas corporis




</p></section><notes><section class="footnotes"><ul><li class="note" id="note_LCL493_226_47"><a class="footnoteCrossrefLink" href="#target_note_LCL493_226_47" title="Click to highlight in text"><sup class="lineRef">47</sup>promere <span class="italic">Schulze</span>: ponere AL</a></li><script type="text/javascript">document.getElementById('note_LCL493_226_47').style.display = "none";</script></ul></section></notes></section>