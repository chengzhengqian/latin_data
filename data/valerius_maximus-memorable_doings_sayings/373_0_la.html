<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

suus, maritimarum virium nostrarum praecipua iactura,
revivesceret, saepiusque consul factus infelici ductu nimis
magnam urbis frequentiam minueret.</p>
<p><span class="marginNote left">damn. 5</span>Possumus et ad illos brevi deverticulo transgredi quos
leves ob causas damnationis incursus abripuit.
M. Mulvius Cn. Lollius L. Sextilius triumviri, quod ad
incendium in Sacra Via ortum exstinguendum tardius
venerant, a tribunis plebis die dicta apud populum damnati
sunt.</p>
<p><span class="marginNote left">damn. 6</span>Item P. Villius triumvir nocturnus a P. Aquillio tribuno
plebis accusatus populi iudicio concidit, quia vigilias neglegentius
circumierat.</p>
<p><span class="marginNote left">damn. 7</span>Admodum severae notae et illud populi iudicium, cum
M. Aemilium Porcinam a L. Cassio accusatum crimine nimis
sublime exstructae villae in Alsiensi agro gravi multa
adfecit.</p>
<p><span class="marginNote left">damn. 8</span>Non supprimenda illius quoque damnatio qui pueruli
sui nimio amore correptus, rogatus ab eo ruri ut omasum
in cenam fieri iuberet, cum bubulae carnis in propinquo
emendae nulla facultas esset, domito bove occiso desiderium
eius explevit, eoque nomine publica quaestione
adflictus est, innocens, nisi tam prisco saeculo natus esset.</p>
<p><span class="marginNote left">amb. 1</span>Atque ut eos quoque referamus qui in discrimen capitis
adducti neque damnati neque absoluti sunt, apud M. Popillium
Laenatem praetorem quaedam, quod matrem
fuste percussam interemerat, causam dixit. de qua neutram






</p></section><notes></notes></section>