<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">

onus succurrit illud se caput ferre quod pro capite
eius quondam peroraverat. invalidae ad hoc monstrum
suggillandum litterae, quoniam qui talem Ciceronis casum
satis digne deplorare possit alius Cicero non exstat.</p>
<span class="br"></span><span class="lineNumber">5</span><span class="br"></span><p>Quo te nunc modo, Magne Pompei, attingam nescio:
nam et amplitudinem fortunae tuae, quae quondam omnes
terras et omnia maria fulgore suo occupaverat, intueor
et ruinam eius maiorem esse quam ut manu mea attemptari
debeat memini. sed tamen nobis quoque tacentibus Cn.
Carbonis, a quo admodum adulescens de paternis bonis in
foro dimicans protectus es, iussu tuo interempti mors animis
hominum non sine aliqua reprehensione obversabitur,
quia tam ingrato facto plus L. Sullae viribus quam propriae
indulsisti verecundiae.</p>
<p><span class="marginNote left">ext. 1</span>Ac ne nostra confessis alienigenae urbes insultent, Carthaginienses
Hannibalem, qui pro illorum incolumitate et
victoria tot imperatores totque exercitus nostros trucidaverat
quot, gregarios milites hostium si occidisset, magnae
gloriae foret, conspectu suo summovere animum induxerunt.</p>
<p><span class="marginNote left">ext. 2</span>Neminem Lycurgo aut maiorem aut utiliorem virum
Lacedaemon genuit, utpote cui Apollo Pythius oraculum
petenti respondisse fertur nescire se utrum illum hominum
an deorum numero adgregaret. huic tamen neque


</p></section><notes></notes></section>