<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


satis, immo etiam nimium: totius namque senatus consensu
damnatos eius mores defendere ausus est. verum quod
sequitur multo audacius multoque periculosius: compressus
enim perseveranti interrogatione Laelii in eodem constantiae<a class="footnoteLink" href="#note_LCL492_414_68" id="target_note_LCL492_414_68"><sup>68</sup></a>
gradu stetit, seque etiam hoc, si modo Gracchus
adnuisset, facturum respondit. quis illum sceleratum putasset
fuisse, si tacuisset? quis non etiam sapientem, si pro
necessitate temporis locutus esset? at Blossius nec silentio
honesto nec prudenti sermone salutem suam, ne qua ex
parte infelicis amicitiae memoriam desereret, tueri voluit.</p>
<span class="br"></span><span class="lineNumber">2</span><span class="br"></span><p>In eadem domo aeque robusta constantis amicitiae
exempla oboriuntur: prostratis enim iam et perditis C.
Gracchi consiliis rebusque, cum tota eius conspiratio late
quaereretur, desertum omni auxilio duo tantum amici
Pomponius et Laetorius ab infestis et undique ruentibus
telis oppositu corporum suorum texerunt. quorum Pomponius,
quo is facilius evaderet, concitatum sequentium
agmen in porta Trigemina aliquamdiu acerrima pugna inhibuit
nec vivus pelli potuit, sed multis confectus vulneribus
transitum super cadaver suum iis, credo etiam post
fata invitus, dedit. Laetorius autem in ponte Sublicio constitit
et eum, donec Gracchus transiret, ardore spiritus sui
saepsit, ac vi iam multitudinis obrutus converso in se gladio
celeri saltu profundum Tiberis petiit, quamque in eo
ponte caritatem toti patriae Horatius Cocles exhibuerat,
unius amicitiae adiecta voluntaria morte praestitit. quam

</p></section><notes><section class="footnotes"><ul><li class="note" id="note_LCL492_414_68"><a class="footnoteCrossrefLink" href="#target_note_LCL492_414_68" title="Click to highlight in text"><sup class="lineRef">68</sup>constantiae L: -nti AG</a></li><script type="text/javascript">document.getElementById('note_LCL492_414_68').style.display = "none";</script></ul></section></notes></section>