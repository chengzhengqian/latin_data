<section class="div1 language" lang="la"><header><hgroup><h1>Valerius Maximus</h1></hgroup></header><section class="div2">
<span class="br"></span><span class="lineNumber">5</span><span class="br"></span><p>Adiunxit se his cladibus C. Plotius Plancus, Munatii
Planci consularis et censorii frater. qui cum a triumviris
proscriptus in regione Salernitana lateret, delicatiore vitae
genere et odore unguenti occultam salutis custodiam detexit:
istis enim vestigiis eorum qui miseros persequebantur
sagax inducta cura abditum fugae eius cubile odorata
est. a quibus comprehensi servi latentis multumque ac diu
torti negabant se scire ubi dominus esset. non sustinuit
deinde Plancus tam fideles tamque boni exempli servos
ulterius cruciari, sed processit in medium iugulumque gladiis
militum obiecit. quod certamen mutuae benivolentiae
arduum dinosci facit utrum dignior dominus fuerit qui tam
constantem servorum fidem experiretur, an servi qui tam
iusta domini misericordia quaestionis saevitia liberarentur.</p>
<span class="br"></span><span class="lineNumber">6</span><span class="br"></span><p>Quid? Urbinii Panapionis servus quam admirabilis
fidei! cum ad dominum proscriptum occidendum domesticorum
indicio certiores factos milites in Reatinam villam
venisse cognosset, commutata cum eo veste, permutato
etiam anulo, illum postico clam emisit, se autem in cubiculum
ac lectulum recepit et ut Panapionem occidi passus
est. brevis huius facti narratio, sed non parva materia laudationis:
nam si quis ante oculos ponere velit subitum militum
accursum, convulsa ianuae claustra, minacem vocem,
truces vultus, fulgentia arma, rem vera aestimatione prosequetur,
nec quam cito dicitur aliquem pro alio mori
voluisse, tam id ex facili etiam fieri potuisse arbitrabitur.
Panapio autem quantum servo deberet amplum ei faciendo


</p></section><notes></notes></section>