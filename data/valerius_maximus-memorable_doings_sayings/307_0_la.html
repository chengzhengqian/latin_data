<section class="div1 language" lang="la"><header><hgroup><h1>Valerius Maximus</h1></hgroup></header><section class="div2"><p class="noindent">


in sociorum quoque animis constantem recognovit.</p>
<p><span class="marginNote left">ext. 1</span>Post duorum in Hispania Scipionum totidemque Romani
sanguinis exercituum miserabilem stragem, Saguntini
victricibus Hannibalis armis intra moenia urbis suae
compulsi, cum vim Punicam ulterius nequirent arcere,
collatis in forum quae unicuique erant carissima atque
undique circumdatis accensisque ignis nutrimentis, ne a
societate nostra desisterent, publico et communi rogo
semet ipsi superiecerunt. crediderim tunc ipsam Fidem,
humana negotia speculantem, maestum gessisse vultum,
perseverantissimum sui cultum iniquae Fortunae iudicio
tam acerbo exitu damnatum cernentem.</p>
<p><span class="marginNote left">ext. 2</span>Idem praestando Petelini eundem laudis honorem meruerunt.
ab Hannibale, quia deficere a nostra amicitia noluerant,
obsessi, legatos ad senatum auxilium implorantes
miserunt. quibus propter recentem Cannensem cladem
succurri non potuit. ceterum permissum est uti facerent
quod utilissimum incolumitati ipsorum videretur. liberum
ergo erat Carthaginiensium gratiam amplecti. illi tamen,
feminis omnique aetate imbelli urbe egesta, quo diutius
armati famem traherent, pertinacissime in muris constiterunt,
exspiravitque prius eorum tota civitas quam ulla ex
parte respectum Romanae societatis deposuit. itaque
Hannibali non Peteliam, sed fidum Peteliae sepulcrum
capere contigit.</p>
</section><notes></notes></section>