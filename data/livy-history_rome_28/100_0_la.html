<section class="div1 language" lang="la"><header><hgroup><h1>Libri XXVIII Periocha</h1></hgroup></header><section class="div2">
<h3><span class="ac">Libri XXVIII Periocha</span></h3>
<p>Res in Hispania prospere gestae a Silano Scipionis legato et ab L. Scipione fratre adversus Poenos, a P. Sulpicio proconsule
socio Attalo rege Asiae adversus Philippum regem Macedonum pro Aetolis referuntur. Cum M. Livio et Claudio Neroni consulibus triumphus decretus esset, Livius, qui in provincia sua rem gesserat, quadrigis invectus est, Nero, qui in collegae provinciam, ut victoriam eius adiuvaret,
venerat, equo secutus est, et in hoc habitu plus gloriae reverentiaeque habuit; nam et plus in bello quam collega fecerat. Ignis in aede Vestae neglegentia virginis quae non custodierat exstinctus est; caesa est flagro. P. Scipio in Hispania cum Poenis debellavit XIIII anno eius belli, quinto post anno quam ierat, praeclusisque in totum possessione provinciae eius hostibus Hispanias recepit; et a Tarracone in Africam ad Syphacem regem Massyliorum transvectus foedus iunxit. Hasdrubal Gisgonis ibi cum eo in eodem lecto cenavit. Munus gladiatorium in honorem patris patruique Carthagine Nova edidit, non ex gladiatoribus,
sed ex his qui aut in honorem ducis aut ex provocatione
descendebant; in quo reguli fratres de regno ferro contenderunt. Cum Gisia urbs obpugnaretur, oppidani liberos et coniuges rogo exstructo occiderunt et se insuper praecipitaverunt. Ipse Scipio, dum gravi morbo implicitus
eat, seditionem in parte exercitus motam confirmatus



</p></section><notes></notes></section>