<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line">qua coepit ire, regia didici mea.</span><span class="linebreak"></span>
<span class="line">quamvis enim sim clade miseranda obruta,</span><span class="linebreak"></span>
<span class="line">expulsa supplex sola deserta, undique</span><span class="linebreak"></span>
<span class="line">afflicta, quondam nobili fulsi patre,</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>avoque clarum Sole deduxi genus.</span><span class="linebreak"></span>
<span class="line">quodcumque placidis flexibus Phasis rigat,</span><span class="linebreak"></span>
<span class="line">Pontusque quidquid Scythicus a tergo videt,</span><span class="linebreak"></span>
<span class="line">palustribus qua maria dulcescunt aquis,</span><span class="linebreak"></span>
<span class="line">armata peltis quidquid exterret cohors</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>inclusa ripis vidua Thermodontiis,</span><span class="linebreak"></span>
<span class="line">hoc omne noster genitor imperio regit.</span><span class="linebreak"></span>
<span class="line">generosa, felix, decore regali potens</span><span class="linebreak"></span>
<span class="line">fulsi: petebant tunc meos thalamos proci,</span><span class="linebreak"></span>
<span class="line">qui nunc petuntur. rapida Fortuna ac levis</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>praecepsque regno eripuit, exilio dedit.</span><span class="linebreak"></span>
<span class="line indent1">Confide regnis, cum levis magnas opes</span><span class="linebreak"></span>
<span class="line">huc ferat et illuc casus! hoc reges habent</span><span class="linebreak"></span>
<span class="line">magnificum et ingens, nulla quod rapiat dies:</span><span class="linebreak"></span>
<span class="line">prodesse miseris, supplices fido lare</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>protegere. solum hoc Colchico regno extuli,</span><span class="linebreak"></span>
<span class="line">decus illud ingens Graeciae et florem inclitum,</span><span class="linebreak"></span>
<span class="line">praesidia Achivae gentis et prolem deum,</span><span class="linebreak"></span>
<span class="line">servasse memet. munus est Orpheus meum,</span><span class="linebreak"></span>
<span class="line">qui saxa cantu mulcet et silvas trahit,</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>geminumque munus Castor et Pollux meum est,</span><span class="linebreak"></span>
<span class="line">satique Borea, quique trans Pontum quoque</span><span class="linebreak"></span>
<span class="line">summota Lynceus lumine immisso videt,</span><span class="linebreak"></span>
<span class="line">omnesque Minyae: nam ducum taceo ducem,</span><span class="linebreak"></span>
<span class="line">pro quo nihil debetur; hunc nulli imputo;</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>vobis revexi ceteros, unum mihi.</span><span class="linebreak"></span>
<span class="line indent1">Incesse nunc et cuncta flagitia ingere:</span><span class="linebreak"></span>
<span class="line">fatebor. obici crimen hoc solum potest,</span><span class="linebreak"></span>
</p></div><notes></notes></section>