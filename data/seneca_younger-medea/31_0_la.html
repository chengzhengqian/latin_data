<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line">evasit et penetrale funestum attigit,</span><span class="linebreak"></span>
<span class="line">totas opes effudit, et quidquid diu</span><span class="linebreak"></span>
<span class="line">etiam ipsa timuit promit, atque omnem explicat</span><span class="linebreak"></span>
<span class="line">turbam malorum, arcana secreta abdita;</span><span class="linebreak"></span>
<span class="line"><span class="br"></span><span class="lineNumber">680</span><span class="br"></span>et triste laeva comprecans sacrum manu</span><span class="linebreak"></span>
<span class="line">pestes vocat quascumque ferventis creat</span><span class="linebreak"></span>
<span class="line">harena Libyae quasque perpetua nive</span><span class="linebreak"></span>
<span class="line">Taurus coercet frigore Arctoo rigens,</span><span class="linebreak"></span>
<span class="line">et omne monstrum. tracta magicis cantibus</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>squamifera latebris turba desertis adest.</span><span class="linebreak"></span>
<span class="line">hic saeva serpens corpus immensum trahit</span><span class="linebreak"></span>
<span class="line">trifidamque linguam exertat et quaerit quibus</span><span class="linebreak"></span>
<span class="line">mortifera veniat; carmine audito stupet,</span><span class="linebreak"></span>
<span class="line">tumidumque nodis corpus aggestis plicat</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>cogitque in orbes. “Parva sunt” inquit “mala</span><span class="linebreak"></span>
<span class="line">et vile telum est, ima quod tellus creat.</span><span class="linebreak"></span>
<span class="line">caelo petam venena. iam iam tempus est</span><span class="linebreak"></span>
<span class="line">aliquid movere fraude vulgari altius.</span><span class="linebreak"></span>
<span class="line">huc ille vasti more torrentis iacens</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>descendat anguis, cuius immensos duae,</span><span class="linebreak"></span>
<span class="line">maior minorque, sentiunt nodos ferae</span><span class="linebreak"></span>
<span class="line">(maior Pelasgis apta, Sidoniis minor),</span><span class="linebreak"></span>
<span class="line">pressasque tandem solvat Ophiuchus manus</span><span class="linebreak"></span>
<span class="line">virusque fundat; adsit ad cantus meos</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>lacessere ausus gemina Python numina,</span><span class="linebreak"></span>
<span class="line">et Hydra et omnis redeat Herculea manu</span><span class="linebreak"></span>
<span class="line">succisa serpens, caede se reparans sua.</span><span class="linebreak"></span>
<span class="line">tu quoque relictis pervigil Colchis ades,</span><span class="linebreak"></span>
<span class="line">sopite primum cantibus, serpens, meis.”</span><span class="linebreak"></span>
</p></div><notes><section class="footnotes"><ul><li class="note text" id="note_LCL062_376_680"><sup class="lineRef">680</sup>comprecans <span class="italic">E</span>: complicans <span class="italic">A</span></li></ul></section></notes></section>