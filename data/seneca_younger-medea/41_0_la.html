<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line indent1">Cor pepulit horror, membra torpescunt gelu</span><span class="linebreak"></span>
<span class="line">pectusque tremuit. ira discessit loco</span><span class="linebreak"></span>
<span class="line">materque tota coniuge expulsa redit.</span><span class="linebreak"></span>
<span class="line">egone ut meorum liberum ac prolis meae</span><span class="linebreak"></span>
<span class="line"><span class="br"></span><span class="lineNumber">930</span><span class="br"></span>fundam cruorem? melius, a, demens furor!</span><span class="linebreak"></span>
<span class="line">incognitum istud facinus ac dirum nefas</span><span class="linebreak"></span>
<span class="line">a me quoque absit. quod scelus miseri luent?</span><span class="linebreak"></span>
<span class="line">scelus est Iason genitor et maius scelus</span><span class="linebreak"></span>
<span class="line">Medea mater. occidant, non sunt mei;</span><span class="linebreak"></span>
<span class="line"><span class="br"></span><span class="lineNumber">935</span><span class="br"></span>pereant, mei sunt. crimine et culpa carent,</span><span class="linebreak"></span>
<span class="line">sunt innocentes, fateor: et frater fuit.</span><span class="linebreak"></span>
<span class="line">quid, anime, titubas? ora quid lacrimae rigant</span><span class="linebreak"></span>
<span class="line">variamque nunc huc ira, nunc illuc amor</span><span class="linebreak"></span>
<span class="line">diducit? anceps aestus incertam rapit;</span><span class="linebreak"></span>
<span class="line"><span class="br"></span><span class="lineNumber">940</span><span class="br"></span>ut saeva rapidi bella cum venti gerunt,</span><span class="linebreak"></span>
<span class="line">utrimque fluctus maria discordes agunt</span><span class="linebreak"></span>
<span class="line">dubiumque fervet pelagus, haud aliter meum</span><span class="linebreak"></span>
<span class="line">cor fluctuatur: ira pietatem fugat</span><span class="linebreak"></span>
<span class="line">iramque pietas. cede pietati, dolor.</span><span class="linebreak"></span>
<span class="line indent1"><span class="br"></span><span class="lineNumber">945</span><span class="br"></span>Huc, cara proles, unicum afflictae domus</span><span class="linebreak"></span>
<span class="line">solamen, huc vos ferte, et infusos mihi</span><span class="linebreak"></span>
<span class="line">coniungite artus. habeat incolumes pater,</span><span class="linebreak"></span>
<span class="line">dum et mater habeat. urget exilium ac fuga:</span><span class="linebreak"></span>
<span class="line">iam iam meo rapientur avulsi e sinu,</span><span class="linebreak"></span>
<span class="line"><span class="br"></span><span class="lineNumber">950</span><span class="br"></span>flentes, gementes. osculis pereant patris,</span><span class="linebreak"></span>
<span class="line">periere matris. rursus increscit dolor</span><span class="linebreak"></span>
<span class="line">et fervet odium, repetit invitam manum</span><span class="linebreak"></span>
<span class="line">antiqua Erinys. ira, qua ducis, sequor.</span><span class="linebreak"></span>
<span class="line">utinam superbae turba Tantalidos meo</span><span class="linebreak"></span>
<span class="line"><span class="br"></span><span class="lineNumber">955</span><span class="br"></span>exisset utero, bisque septenos parens</span><span class="linebreak"></span>
<span class="line">natos tulissem! sterilis in poenas fui.</span><span class="linebreak"></span>
<span class="line">fratri patrique quod sat est, peperi duos.</span><span class="linebreak"></span>
</p></div><notes></notes></section>