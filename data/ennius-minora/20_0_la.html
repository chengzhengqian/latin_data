<section class="div1 language" lang="la"><header><hgroup><h1>FRL II: ENNIUS</h1></hgroup></header><section class="div2"><p class="noindent noindent">
 ut in quamque regionem venerat, reges principesve populorum hospitio sibi et amicitia copulabat et cum a quoque digrederetur, iubebat sibi fanum creari hospitis sui nomine, quasi ut posset amicitiae ac foederis memoria conservari. [23] sic constituta sunt templa Iovi Ataburio, Iovi Labryandio: Ataburus enim et Labryandus hospites eius atque adiutores in bello fuerunt; item Iovi Laprio, Iovi Molioni, Iovi Casio et quae sunt in eundem modum. quod ille astutissime excogitavit, ut et sibi honorem divinum et hospitibus suis perpetuum nomen adquireret cum religione coniunctum. [24] gaudebant ergo illi et huic imperio eius libenter obsequebantur et nominis sui gratia ritus annuos et festa celebrabant. [25] simile quiddam in Sicilia fecit Aeneas, cum conditae urbi Acestae hospitis nomen inposuit, ut eam postmodum laetus ac libens Acestes diligeret augeret ornaret. [cf. Verg. <span class="italic">Aen.</span> 5.708â€“78] [26] hoc modo religionem cultus sui per orbem terrae Iuppiter seminavit et exemplum ceteris ad imitandum dedit. [27] sive igitur a Melisseo, sicut Didymus tradidit, colendorum deorum ritus effluxit, sive ab ipso Iove, ut Euhemerus, de tempore tamen constat quando dii coli coeperint.</p>
<p class="noindent">Cf. <span class="italic">Epitome Div. inst. </span>19.4 = T 64B Wi.</p>
</section><notes></notes></section>