<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line"><span class="br"></span><span class="lineNumber">55</span><span class="br"></span>Nunc quo Battiades inimicum devovet Ibin,</span><span class="linebreak"></span>
<span class="line indent1">Hoc ego devoveo teque tuosque modo.</span><span class="linebreak"></span>
<span class="line">Utque ille, historiis involvam carmina caecis:</span><span class="linebreak"></span>
<span class="line indent1">Non soleam quamvis hoc genus ipse sequi.</span><span class="linebreak"></span>
<span class="line">Illius ambages imitatus in Ibide dicar</span><span class="linebreak"></span>
<span class="line indent1"><span class="br"></span><span class="lineNumber">60</span><span class="br"></span>Oblitus moris iudiciique mei.</span><span class="linebreak"></span>
<span class="line">Et quoniam, qui sis, nondum quaerentibus edo,</span><span class="linebreak"></span>
<span class="line indent1">Ibidis interea tu quoque nomen habe;</span><span class="linebreak"></span>
<span class="line">Utque mei versus aliquantum noctis habebunt,</span><span class="linebreak"></span>
<span class="line indent1">Sic vitae series tota sit atra tuae.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Haec tibi natali facito, Ianique kalendis</span><span class="linebreak"></span>
<span class="line indent1">Non mentituro quilibet ore legat.</span><span class="linebreak"></span>
</p>
<p class="lineGroup">
<span class="line">Di maris et terrae, quique his meliora tenetis</span><span class="linebreak"></span>
<span class="line indent1">Inter diversos cum Iove regna polos,</span><span class="linebreak"></span>
<span class="line">Huc, precor, huc vestras omnes advertite mentes,</span><span class="linebreak"></span>
<span class="line indent1"><span class="br"></span><span class="lineNumber">70</span><span class="br"></span>Et sinite optatis pondus inesse meis:</span><span class="linebreak"></span>
<span class="line">Ipsaque tu tellus, ipsum cum fluctibus aequor,</span><span class="linebreak"></span>
<span class="line indent1">Ipse meas aether accipe summe preces;</span><span class="linebreak"></span>
<span class="line">Sideraque et radiis circumdata solis imago,</span><span class="linebreak"></span>
<span class="line indent1">Lunaque, quae numquam quo prius orbe micas,</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>Noxque tenebrarum specie reverenda tuarum;</span><span class="linebreak"></span>
<span class="line indent1">Quaeque ratum triplici pollice netis opus,</span><span class="linebreak"></span>
<span class="line">Quique per infernas horrendo murmure valles</span><span class="linebreak"></span>
<span class="line indent1">Inperiuratae laberis amnis aquae,</span><span class="linebreak"></span>
<span class="line">Quasque ferunt torto vittatis angue capillis</span><span class="linebreak"></span>
<span class="line indent1"><span class="br"></span><span class="lineNumber">80</span><span class="br"></span>Carceris obscuras ante sedere fores;</span><span class="linebreak"></span>
<span class="line">Vos quoque, plebs superum, Fauni Satyrique Laresque</span><span class="linebreak"></span>
<span class="line indent1">Fluminaque et nymphae semideumque genus:</span><span class="linebreak"></span>
<span class="line">Denique ab antiquo divi veteresque novique</span><span class="linebreak"></span>
<span class="line indent1">In nostrum cuncti tempus, adeste, chao,</span><span class="linebreak"></span>
</p><notes></notes></section>