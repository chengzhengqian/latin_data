<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line"><span class="br"></span><span class="lineNumber">615</span><span class="br"></span>Obstructoque famem patiaris limine tecti,</span><span class="linebreak"></span>
<span class="line indent1">Ut legem poenae cui dedit ipsa parens.</span><span class="linebreak"></span>
<span class="line">Illius exemplo violes simulacra Minervae,</span><span class="linebreak"></span>
<span class="line indent1">Aulidis a portu qui leve vertit iter.</span><span class="linebreak"></span>
<span class="line">Naupliadaeve modo poenas pro crimine falso</span><span class="linebreak"></span>
<span class="line indent1"><span class="br"></span><span class="lineNumber">620</span><span class="br"></span>Morte luas, nec te non meruisse iuvet.</span><span class="linebreak"></span>
<span class="line">Aethalon ut vita spoliavit Isindius hospes,</span><span class="linebreak"></span>
<span class="line indent1">Quem memor a sacris nunc quoque pellit Ion:</span><span class="linebreak"></span>
<span class="line">Utque Melanthea tenebris a caede latentem</span><span class="linebreak"></span>
<span class="line indent1">Prodidit officio luminis ipsa parens:</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>Sic tua coniectis fodiantur viscera telis,</span><span class="linebreak"></span>
<span class="line indent1">Sic precor auxiliis impediare tuis.</span><span class="linebreak"></span>
<span class="line">Qualis equos pacto, quos fortis agebat Achilles,</span><span class="linebreak"></span>
<span class="line indent1">Acta Phrygi timido, nox tibi talis eat.</span><span class="linebreak"></span>
<span class="line">Nec tu quam Rhesus somno meliore quiescas,</span><span class="linebreak"></span>
<span class="line indent1"><span class="br"></span><span class="lineNumber">630</span><span class="br"></span>Quam comites Rhesi tum necis, ante viae;</span><span class="linebreak"></span>
<span class="line">Quam quos cum Rutulo morti Ramnete dederunt</span><span class="linebreak"></span>
<span class="line indent1">Impiger Hyrtacides Hyrtacidaeque comes.</span><span class="linebreak"></span>
<span class="line">Cliniadaeve modo circumdatus ignibus atris</span><span class="linebreak"></span>
<span class="line indent1">Membra feras Stygiae semicremata neci.</span><span class="linebreak"></span>
</p><notes></notes></section>