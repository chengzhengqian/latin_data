<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Aut ut Achilliden, cognato nomine clarum,</span><span class="linebreak"></span>
<span class="line indent1">Opprimat hostili tegula iacta manu.</span><span class="linebreak"></span>
<span class="line">Nec tua quam Pyrrhi felicius ossa quiescant,</span><span class="linebreak"></span>
<span class="line indent1">Sparsa per Ambracias quae iacuere vias.</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>Nataque ut Aeacidae iaculis moriaris adactis;</span><span class="linebreak"></span>
<span class="line indent1">Non licet hoc Cereri dissimulare sacrum.</span><span class="linebreak"></span>
<span class="line">Utque nepos dicti nostro modo carmine regis,</span><span class="linebreak"></span>
<span class="line indent1">Cantharidum sucos dante parente bibas.</span><span class="linebreak"></span>
<span class="line">Aut pia te caeso dicatur adultera, sicut</span><span class="linebreak"></span>
<span class="line indent1"><span class="br"></span><span class="lineNumber">310</span><span class="br"></span>Qua cecidit Leucon vindice, dicta pia est.</span><span class="linebreak"></span>
<span class="line">Inque pyram tecum carissima corpora mittas,</span><span class="linebreak"></span>
<span class="line indent1">Quem finem vitae Sardanapallus habet.</span><span class="linebreak"></span>
<span class="line">Utque Iovis Libyci templum violare parantes,</span><span class="linebreak"></span>
<span class="line indent1">Acta noto vultus condat harena tuos.</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>Utque necatorum Darei fraude secundi,</span><span class="linebreak"></span>
<span class="line indent1">Sic tua subsidens devoret ora cinis.</span><span class="linebreak"></span>
<span class="line">Aut ut olivifera quondam Sicyone profecto,</span><span class="linebreak"></span>
<span class="line indent1">Sit frigus mortis causa famesque tuae.</span><span class="linebreak"></span>
</p><notes></notes></section>