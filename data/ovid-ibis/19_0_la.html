<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Et quae Pitthides fecit de fratre Medusae,</span><span class="linebreak"></span>
<span class="line indent1">Eveniant capiti vota sinistra tuo:</span><span class="linebreak"></span>
<span class="line">Et quibus exiguo volucris devota libello est,</span><span class="linebreak"></span>
<span class="line indent1"><span class="br"></span><span class="lineNumber">450</span><span class="br"></span>Corpora proiecta quae sua purgat aqua.</span><span class="linebreak"></span>
<span class="line">Vulnera totque feras quot dicitur ille tulisse,</span><span class="linebreak"></span>
<span class="line indent1">Cuius ab inferiis culter abesse solet.</span><span class="linebreak"></span>
<span class="line">Attonitusque seces, ut quos Cybeleïa mater</span><span class="linebreak"></span>
<span class="line indent1">Incitat, ad Phrygios vilia membra modos;</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>Deque viro fias nec femina nec vir, ut Attis,</span><span class="linebreak"></span>
<span class="line indent1">Et quatias molli tympana rauca manu.</span><span class="linebreak"></span>
<span class="line">Inque pecus subito Magnae vertare Parentis,</span><span class="linebreak"></span>
<span class="line indent1">Victor ut est celeri victaque versa pede.</span><span class="linebreak"></span>
<span class="line">Solaque Limone poenam ne senserit illam,</span><span class="linebreak"></span>
<span class="line indent1"><span class="br"></span><span class="lineNumber">460</span><span class="br"></span>Et tua dente fero viscera carpat equus.</span><span class="linebreak"></span>
<span class="line">Aut, ut Cassandreus domino non mitior illo,</span><span class="linebreak"></span>
<span class="line indent1">Saucius ingesta contumuleris humo.</span><span class="linebreak"></span>
<span class="line">Aut ut Abantiades, aut ut Cycneïus heros,</span><span class="linebreak"></span>
<span class="line indent1">Clausus in aequoreas praecipiteris aquas.</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>Victima vel Phoebo sacras macteris ad aras,</span><span class="linebreak"></span>
<span class="line indent1">Quam tulit a saevo Theudotus hoste necem.</span><span class="linebreak"></span>
</p><notes><section class="footnotes"><ul><li class="note text" id="note_LCL232_272_447"><sup class="lineRef">447</sup>Pitthides <span class="italic">Saluagnius</span>: Penthides, Pentelidis <span class="italic">MSS.</span></li></ul></section></notes></section>