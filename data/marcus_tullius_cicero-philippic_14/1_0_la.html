<section class="div1 language" lang="la"><header><hgroup><h1>Cicero</h1></hgroup></header>
<h1><span class="ac">M. Tulli Ciceronis in M. Antonium Oratio Philippica Quarta Decima</span></h1>
<section class="div2">
<p><span class="br"></span><span class="lineNumber">1</span><span class="br"></span>[1] Si, ut ex litteris quae recitatae sunt, patres conscripti,
sceleratissimorum hostium exercitum caesum fusumque
cognovi, sic, id quod et omnes maxime optamus &lt;et&gt;<a class="footnoteLink" href="#note_LCL507_294_1" id="target_note_LCL507_294_1"><sup>1</sup></a>
ex ea victoria quae parta est consecutum arbitramur, D.
Brutum egressum iam Mutina esse cognossem, propter
cuius periculum ad saga issemus, propter eiusdem salutem
redeundum ad pristinum vestitum sine ulla dubitatione
censerem. Ante vero quam sit ea res quam avidissime civitas
exspectat adlata, laetitia frui satis est maximae praeclarissimaeque
pugnae; reditum ad vestitum confectae victoriae
reservate. Confectio autem huius belli est D. Bruti
salus.</p>
<p><span class="br"></span><span class="lineNumber">2</span><span class="br"></span>Quae autem est ista sententia ut in hodiernum diem
vestitus mutetur, deinde cras sagati prodeamus? Nos vero
cum semel ad eum quem cupimus optamusque vestitum
redierimus, id agamus ut eum in perpetuum retineamus.
Nam hoc quidem cum turpe est, tum ne dis quidem immortalibus


</p></section><notes><section class="footnotes"><ul><li class="note" id="note_LCL507_294_1"><a class="footnoteCrossrefLink" href="#target_note_LCL507_294_1" title="Click to highlight in text"><sup class="lineRef">1</sup><span class="italic">suppl. Naugerius</span></a></li><script type="text/javascript">document.getElementById('note_LCL507_294_1').style.display = "none";</script></ul></section></notes></section>