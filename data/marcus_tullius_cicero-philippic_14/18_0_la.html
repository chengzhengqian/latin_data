<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

feliciter defenderit copiasque hostium quae ad castra
accesserant profligarit, occiderit: ob eas res senatum existimare
et iudicare eorum trium imperatorum virtute, imperio,
consilio, gravitate, constantia, magnitudine animi, felicitate
populum Romanum foedissima crudelissimaque
servitute liberatum.</p>
<p>Cumque rem publicam, urbem, templa deorum immortalium,
bona fortunasque omnium liberosque conservarint
dimicatione et periculo vitae suae: uti ob eas res
bene, fortiter feliciterque gestas C. Pansa A. Hirtius consules,
imperatores, alter ambove, aut si aberunt, M. Cornutus,
praetor urbanus, supplicationes per dies quinquaginta
ad omnia pulvinaria constituat.</p>
<p><span class="br"></span><span class="lineNumber">38</span><span class="br"></span>Cumque virtus legionum digna clarissimis imperatoribus
exstiterit: senatum, quae sit antea pollicitus legionibus
exercitibusque nostris, ea summo studio re publica recuperata
persoluturum.</p>
<p>Cumque legio Martia princeps cum hostibus conflixerit,
atque ita cum maiore numero hostium contenderit ut
plurimos caederent, caderent non nulli; cumque sine ulla
retractatione pro patria vitam profuderint; cumque simili
virtute reliquarum legionum milites pro salute et libertate
populi Romani mortem oppetiverint: senatui placere ut C.
Pansa A. Hirtius consules, imperatores, alter ambove, si



</p></section><notes></notes></section>