<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
atque intimis maxime necessarius, homo et magnis meis beneficiis devinctus et prope omnium qui mihi debere aliquid videntur gratissimus, tum multo iucundius te esse in me tali voluntate ut plus prosis amicis meis quam ego praesens fortasse prodessem, credo, quod magis ego dubitarem quid illorum causa facerem quam tu quid mea.</p>
<span class="br"></span><span class="lineNumber">3</span><span class="br"></span><p>Sed hoc non dubito, quin existimes mihi esse gratum. illud te rogo, ut illos quoque gratos esse homines putes; quod ita esse tibi promitto atque confirmo. qua re velim quicquid habent negoti des operam, quod commodo tuo fiat, ut te obtinente Achaiam conficiant.</p>
<span class="br"></span><span class="lineNumber">4</span><span class="br"></span><p>Ego cum tuo Servio iucundissime et coniunctissime vivo magnamque cum ex ingenio eius singularique studio tum ex virtute et probitate voluptatem capio.</p>
</section>
<section class="div2">
<section class="opener">
294 (XIII.28)
<span class="salute"></span>
</section>
<p class="noindent"><span class="italic">Scr. Romae an. 46</span></p>
<p class="noindent">CICERO SERVIO S.</p>
<span class="br"></span><span class="lineNumber">1</span><span class="br"></span><p>Etsi libenter petere a te soleo si quid opus est meorum cuipiam, tamen multo libentius gratias tibi ago, cum fecisti aliquid commendatione mea, quod semper facis. incredibile est enim quas mihi gratias omnes agant etiam mediocriter a me tibi commendati. quae mihi omnia grata, sed de L. Mescinio gratissimum. sic enim est mecum locutus, te,
</p></section><notes></notes></section>