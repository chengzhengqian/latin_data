<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
360 (XI.8)
<span class="salute"></span>
</section>
<p class="noindent"><span class="italic">Scr. Romae ex. m. Ian. an. 43</span></p>
<p class="noindent">M. CICERO S. D. D. BRUTO IMP. COS. DESIG.</p>
<span class="br"></span><span class="lineNumber">1</span><span class="br"></span><p>Eo tempore Polla tua misit ut ad te si quid vellem darem litterarum cum quid scriberem non habebam; omnia enim erant suspensa propter exspectationem legatorum, qui quid egissent nihildum nuntiabatur. haec tamen scribenda existimavi: primum senatum populumque Romanum de te laborare non solum salutis suae causa sed etiam dignitatis tuae; admirabilis enim est quaedam tui nominis caritas amorque in te singularis omnium civium. ita enim sperant atque confidunt, ut antea rege, sic hoc tempore <span class="br"></span><span class="lineNumber">2</span><span class="br"></span>regno te rem publicam liberaturum. Romae dilectus habetur totaque Italia, si hic dilectus appellandus est cum ultro se offerunt omnes; tantus ardor animos hominum occupavit desiderio libertatis odioque diuturnae<a class="footnoteLink" href="#note_LCL230_190_1" id="target_note_LCL230_190_1"><sup>1</sup></a> servitutis. de reliquis rebus a te iam exspectare litteras debemus, quid ipse agas, quid noster Hirtius, quid Caesar meus; quos spero brevi tempore societate victoriae tecum copulatos fore.</p>
<p>Reliquum est ut de me id scribam quod te ex tuorum litteris et spero et malo cognoscere, me neque deesse ulla in re neque umquam defuturum dignitati tuae.</p>
</section><notes><section class="footnotes"><ul><li class="note" id="note_LCL230_190_1"><a class="footnoteCrossrefLink" href="#target_note_LCL230_190_1" title="Click to highlight in text"><sup class="lineRef">1</sup>diutinae*</a></li><script type="text/javascript">document.getElementById('note_LCL230_190_1').style.display = "none";</script></ul></section></notes></section>