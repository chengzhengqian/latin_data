<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<span class="br"></span><span class="lineNumber">6</span><span class="br"></span><p>Quorsum igitur haec oratio longior quam putaram? quia sum admiratus te, qui haec nosse deberes, quicquam a me commissum quod esset alienum nostra amicitia credidisse. nam praeter haec quae commemoravi, quae testata sunt et illustria, habeo multa occultiora, quae vix verbis exsequi possum. omnia me tua delectant, sed maxime maxima,<a class="footnoteLink" href="#note_LCL230_156_3" id="target_note_LCL230_156_3"><sup>3</sup></a> cum fides in amicitia, consilium, gravitas, constantia tum lepos, humanitas, litterae.</p>
<span class="br"></span><span class="lineNumber">7</span><span class="br"></span><p>Quapropter (redeo nunc ad querelam) ego te suffragium tulisse in illa lege primum non credidi; deinde, si credidissem, numquam id sine aliqua iusta causa existimarem te fecisse. dignitas tua facit ut animadvertatur quicquid facias, malevolentia autem hominum ut non nulla durius quam a te facta sunt proferantur. ea tu si non audis, quid dicam nescio. equidem si quando audio, tam defendo quam me scio a te contra iniquos meos solere defendi. defensio autem est duplex: alia sunt quae liquido negare soleam, ut de isto ipso suffragio, alia quae defendam a te pie fieri et humane, ut de curatione ludorum.</p>
<span class="br"></span><span class="lineNumber">8</span><span class="br"></span><p>Sed te, hominem doctissimum, non fugit, si Caesar rex fuerit, quod mihi quidem videtur, in utramque partem de tuo officio disputari posse, vel in eam qua ego soleo uti, laudandam esse fidem et humanitatem tuam qui amicum etiam mortuum diligas, vel in eam qua non nulli utuntur,



</p></section><notes><section class="footnotes"><ul><li class="note" id="note_LCL230_156_3"><a class="footnoteCrossrefLink" href="#target_note_LCL230_156_3" title="Click to highlight in text"><sup class="lineRef">3</sup><span class="italic">dist. SB</span></a></li><script type="text/javascript">document.getElementById('note_LCL230_156_3').style.display = "none";</script></ul></section></notes></section>