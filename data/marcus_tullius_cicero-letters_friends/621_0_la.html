<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<span class="br"></span><span class="lineNumber">2</span><span class="br"></span><p>Cum Isaram flumen uno die ponte effecto exercitum traduxissem pro magnitudine rei celeritatem adhibens, quod petierat per litteras ipse ut maturarem venire, praesto mihi fuit stator eius cum litteris, quibus ne venirem denuntiabat; se posse per se conficere negotium; interea ad Isaram exspectarem. indicabo temerarium meum consilium tibi: nihilo minus ire decreram existimans eum socium gloriae vitare. putabam posse me nec de laude ieiuni hominis delibare quicquam et subesse tamen propinquis locis, ut, si durius aliquid esset, succurrere celeriter possem.</p>
<span class="br"></span><span class="lineNumber">3</span><span class="br"></span><p>Ego non malus homo hoc suspicabar. at Laterensis, vir sanctissimus, suo chirographo mittit mihi litteras nimis quam<a class="footnoteLink" href="#note_LCL230_282_2" id="target_note_LCL230_282_2"><sup>2</sup></a> desperans de se, de exercitu, de Lepidi fide querensque se destitutum, in quibus aperte denuntiat videam ne fallar; suam fidem solutam esse; rei publicae ne desim. exemplar eius chirographi Titio misi. ipsa chirographa omnia, et &lt;ea&gt;<a class="footnoteLink" href="#note_LCL230_282_3" id="target_note_LCL230_282_3"><sup>3</sup></a> quibus credidi et ea quibus fidem non habendam putavi, Laevo Cispio dabo perferenda, qui omnibus iis interfuit rebus.</p>
<span class="br"></span><span class="lineNumber">4</span><span class="br"></span><p>Accessit eo ut milites eius, cum Lepidus contionaretur, improbi per se, corrupti etiam per eos qui praesunt, Canidios Rufrenosque et ceteros quos cum opus erit scietis, conclamarent viri boni pacem se velle neque esse cum ullis pugnaturos, duobus iam consulibus singularibus occisis,



</p></section><notes><section class="footnotes"><ul><li class="note" id="note_LCL230_282_2"><a class="footnoteCrossrefLink" href="#target_note_LCL230_282_2" title="Click to highlight in text"><sup class="lineRef">2</sup>-isque (<span class="italic">Mend</span>.)</a></li><script type="text/javascript">document.getElementById('note_LCL230_282_2').style.display = "none";</script><li class="note" id="note_LCL230_282_3"><a class="footnoteCrossrefLink" href="#target_note_LCL230_282_3" title="Click to highlight in text"><sup class="lineRef">3</sup>(<span class="italic">Lamb</span>.)</a></li><script type="text/javascript">document.getElementById('note_LCL230_282_3').style.display = "none";</script></ul></section></notes></section>