<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
volui idque praestare debui, et, nisi tam timidi fuissemus, praestitissem.</p>
<span class="br"></span><span class="lineNumber">2</span><span class="br"></span><p>Pisonem nostrum merito eius amo plurimum. eum, ut potui, per litteras cohortatus sum gratiasque egi, ut debui. in novis tribunis pl. intellego spem te habere. id erit firmum, si Pompei voluntas erit; sed Crassum tamen metuo.</p>
<p>A te quidem omnia fieri fortissime et amantissime video, nec miror, sed maereo casum eius modi ut tantis tuis miseriis meae miseriae subleventur. nam ad me P. Valerius, homo officiosus, scripsit, id quod ego maximo cum fletu legi, quem ad modum a Vestae ad Tabulam Valeriam ducta esses. hem, mea lux, meum desiderium, unde omnes opem petere solebant, te nunc, mea Terentia, sic vexari, sic iacere in lacrimis et sordibus, idque fieri mea culpa, qui ceteros servavi ut nos periremus!</p>
<span class="br"></span><span class="lineNumber">3</span><span class="br"></span><p>Quod de domo scribis, hoc est de area, ego vero tum denique mihi videbor restitutus si illa nobis erit restituta. verum haec non sunt in nostra manu; illud doleo, quae impensa facienda est, in eius partem te miseram et despoliatam venire. quod si conficitur negotium, omnia consequemur; sin eadem nos fortuna premet, etiamne reliquias tuas miseras<a class="footnoteLink" href="#note_LCL205_64_1" id="target_note_LCL205_64_1"><sup>1</sup></a> proicies? obsecro te, mea vita, quod ad sumptum attinet, sine alios, qui possunt si modo volunt, sustinere; et valetudinem istam infirmam, si me amas, noli vexare. nam mihi ante oculos dies noctesque versaris.


</p></section><notes><section class="footnotes"><ul><li class="note" id="note_LCL205_64_1"><a class="footnoteCrossrefLink" href="#target_note_LCL205_64_1" title="Click to highlight in text"><sup class="lineRef">1</sup>misera “Å, <span class="italic">vulg. olim</span></a></li><script type="text/javascript">document.getElementById('note_LCL205_64_1').style.display = "none";</script></ul></section></notes></section>