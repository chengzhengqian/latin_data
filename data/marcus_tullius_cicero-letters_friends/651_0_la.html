<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
Parmam direptam; L. Antonium Alpis occupasse.</p>
<span class="br"></span><span class="lineNumber">5</span><span class="br"></span><p>Quae si vera sunt, nemini nostrum cessandum est nec exspectandum quid decernat senatus. res enim cogit huic tanto incendio succurrere omnis qui aut imperium aut nomen denique populi Romani salvum volunt esse. Brutum enim cohortis <span class="sc">xvii</span> et duas non frequentis tironum legiones, quas conscripserat Antonius, habere audio; neque tamen dubito quin omnes qui supersint de Hirti exercitu confluant ad eum. nam in dilectu non multum spei puto esse, praesertim cum nihil sit periculosius quam spatium confirmandi sese Antonio dari. anni autem tempus libertatem maiorem mihi dat propterea quia frumenta aut in agris aut in villis sunt. itaque proximis litteris consilium meum expedietur. nam neque deesse neque superesse rei publicae volo. maxime tamen doleo adeo et longo et infesto itinere ad me veniri ut die quadragesimo post aut ultra etiam quam facta sunt omnia nuntientur.</p>
</section>
<section class="div2">
<section class="opener">
410 (XI.26)
<span class="salute"></span>
</section>
<p class="noindent"><span class="italic">Scr. in castris in Alpibus <span class="sc">III</span> Non. Iun. an. 43</span></p>
<p class="noindent">D. BRUTUS S. D. M. CICERONI</p>
<p>Maximo meo dolore hoc solacio utor quod intellegunt homines non sine causa me timuisse ista quae acciderunt. deliberent utrum traiciant legiones ex Africa necne et ex


</p></section><notes></notes></section>