<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
415 (X.32)
<span class="salute"></span>
</section>
<p class="noindent"><span class="italic">Scr. Cordubae <span class="sc">vi</span> Id. Iun. an. 43</span></p>
<p class="noindent">C. ASINIUS POLLIO CICERONI</p>
<span class="br"></span><span class="lineNumber">1</span><span class="br"></span><p>Balbus quaestor magna numerata pecunia, magno pondere auri, maiore argenti coacto de publicis exactionibus, ne stipendio quidem militibus reddito duxit se a Gadibus et triduum tempestate retentus ad Calpen Kal. lun. traiecit sese in regnum Bogudis plane bene peculiatus. his rumoribus utrum Gadis referatur an Romam (ad singulos enim nuntios turpissime consilia mutat) nondum scio.</p>
<span class="br"></span><span class="lineNumber">2</span><span class="br"></span><p>Sed praeter furta et rapinas et virgis caesos socios haec quoque fecit, ut ipse gloriari solet, eadem quae C. Caesar: ludis, quos Gadibus fecit, Herennium Gallum histrionem summo ludorum die anulo aureo donatum in <span class="sc">xiiii</span> sessum deduxit (tot enim fecerat ordines equestris loci); quattuorviratum sibi prorogavit; comitia bienni biduo habuit, hoc est renuntiavit quos ei visum est; exsules reduxit, non horum temporum sed illorum quibus a seditiosis senatus trucidatus aut expulsus est Sex. Varo pro consule.</p>
<span class="br"></span><span class="lineNumber">3</span><span class="br"></span><p>Illa vero iam ne Caesaris quidem exemplo, quod ludis praetextam de suo itinere ad L. Lentulum pro consule sollicitandum posuit, et quidem, cum ageretur, flevit memoria rerum gestarum commotus; gladiatoribus autem





</p></section><notes></notes></section>