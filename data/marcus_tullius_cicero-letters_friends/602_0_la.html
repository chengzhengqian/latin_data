<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
nam ad me primum Varisidius, idque sibi a te mandatum esse dicebat. paulo post idem mihi Munatius eas litteras <span class="br"></span><span class="lineNumber">3</span><span class="br"></span>legendas dedit quas ipsi miseras et eas quas publice. placuit nobis ut statim ad Cornutum, praetorem urbanum, litteras deferremus, qui, quod consules aberant, consulare munus sustinebat more maiorum. senatus est continuo convocatus frequensque convenit propter famam atque exspectationem tuarum litterarum. recitatis litteris oblata religio Cornuto est pullariorum admonitu non satis diligenter eum auspiciis operam dedisse; idque a nostro collegio comprobatum est. itaque res dilata est in posterum. eo autem die magna mihi pro tua dignitate contentio cum Servilio; qui cum gratia effecisset ut sua sententia prima pronuntiaretur, frequens eum senatus reliquit et in alia omnia discessit, meaeque sententiae, quae secunda pronuntiata erat, cum frequenter adsentiretur senatus, rogatu <span class="br"></span><span class="lineNumber">4</span><span class="br"></span>Servili P. Titius intercessit. res in posterum dilata. venit paratus Servilius Iovi ipsi iniquus, cuius in templo res agebatur. hunc quem ad modum fregerim quantaque contentione Titium intercessorem abiecerim ex aliorum te litteris malo cognoscere, unum hoc ex meis: senatus gravior, constantior, amicior tuis laudibus esse non potuit quam tum fuit, nec vero tibi senatus amicior quam cuncta civitas. mirabiliter enim populus Romanus universus et omnium generum ordinumque consensus ad liberandam rem publicam conspiravit.</p>
<span class="br"></span><span class="lineNumber">5</span><span class="br"></span><p>Perge igitur ut agis, nomenque tuum commenda immortalitati


</p></section><notes></notes></section>