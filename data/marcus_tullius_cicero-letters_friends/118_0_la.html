<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

rem quod aedificationis tuae consilium commendatione mea nolebam impediri. idem, ut veni Athenas, cum idem ut ad te scriberem rogasset, ob eam causam impetravit quod te abiecisse illam aedificationem constabat inter <span class="br"></span><span class="lineNumber">4</span><span class="br"></span>omnis amicos tuos. quod si ita est et si iam tua plane nihil interest, velim, si qua offensiuncula facta est animi tui perversitate aliquorum (novi enim gentem illam), des te ad lenitatem vel propter summam &lt;tuam&gt;<a class="footnoteLink" href="#note_LCL205_270_2" id="target_note_LCL205_270_2"><sup>2</sup></a> humanitatem vel etiam honoris mei causa. equidem, si quid ipse sentiam quaeris, nec cur ille tanto opere contendat video nec cur tu repugnes, nisi tamen multo minus tibi concedi potest quam illi laborare sine causa. quamquam Patronis et orationem et causam tibi cognitam esse certo scio; honorem, officium, testamentorum ius, Epicuri auctoritatem, Phaedri obtestationem, sedem, domicilium, vestigia summorum hominum sibi tuenda esse dicit. totam hominis vitam rationemque quam sequitur in philosophia derideamus licet si hanc eius contentionem volumus reprehendere. sed mehercules, quoniam illi ceterisque quos illa delectant non valde inimici sumus, nescio an ignoscendum sit huic si tanto opere laborat; in quo etiam si peccat, magis ineptiis quam improbitate peccat.</p>
<span class="br"></span><span class="lineNumber">5</span><span class="br"></span><p>Sed ne plura (dicendum enim aliquando est), Pomponium Atticum sic amo ut alterum fratrem. nihil est illo mihi nec carius nec iucundius. is (non quo sit ex istis; est enim omni liberali doctrina politissimus, sed valde diligit


</p></section><notes><section class="footnotes"><ul><li class="note" id="note_LCL205_270_2"><a class="footnoteCrossrefLink" href="#target_note_LCL205_270_2" title="Click to highlight in text"><sup class="lineRef">2</sup>(<span class="italic">R. Klotz</span>: <span class="italic">ante</span> summam <span class="italic">Man.</span>)</a></li><script type="text/javascript">document.getElementById('note_LCL205_270_2').style.display = "none";</script></ul></section></notes></section>