<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
valde gratum erit. et ut habere rationem possis quo loco me salva lege Cornelia convenias, ego in provinciam veni prid. Kal. Sext., iter in Ciliciam facio per Cappadociam, castra movi ab Iconio prid. Kal. Sept. nunc tu et ex diebus et ex ratione itineris, si putabis me esse conveniendum, constitues quo loco id commodissime fieri possit et quo die.</p>
</section>
<section class="div2">
<section class="opener">
70 (III.8)
<span class="salute"></span>
</section>
<p class="noindent"><span class="italic">Scr. in castris in agro Mopsuhestiae a. d. <span class="sc">viii</span> Id. Oct. an. 51</span></p>
<p class="noindent">CICERO S. D. APPIO PULCHRO</p>
<span class="br"></span><span class="lineNumber">1</span><span class="br"></span><p>Etsi, quantum ex tuis litteris intellegere potui, videbam te hanc epistulam cum ad urbem esses esse lecturum refrigerato iam levissimo sermone hominum provincialium, tamen, cum tu tam multis verbis ad me de improborum oratione scripsisses, faciendum mihi putavi ut tuis litteris brevi responderem.</p>
<span class="br"></span><span class="lineNumber">2</span><span class="br"></span><p>Sed prima duo capita epistulae tuae tacita mihi quodam modo relinquenda sunt. nihil enim habent quod definitum sit aut certum, nisi me vultu et taciturnitate significasse tibi non esse amicum, idque pro tribunali cum aliquid ageretur et non nullis in conviviis intellegi potuisse. hoc totum nihil esse possum intellegere, sed, cum sit nihil, ne quid dicatur quidem intellego. illud quidem scio, meos multos et illustris et ex superiore et ex aequo loco sermones habitos cum tua summa laude et cum magna [sollicitudine] significatione nostrae familiaritatis ad te vere potuisse deferri.</p>
<p>Nam quod ad legatos attinet, quid a me fieri potuit aut elegantius aut iustius quam ut sumptus egentissimarum
</p></section><notes></notes></section>