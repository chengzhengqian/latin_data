<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
sed miror quid in illa chartula fuerit quod delere malueris quam haec &lt;non&gt;<a class="footnoteLink" href="#note_LCL205_216_3" id="target_note_LCL205_216_3"><sup>3</sup></a> scribere, nisi forte tuas formulas; non enim puto te meas epistulas delere ut reponas tuas. an hoc significas, nihil fieri, frigere te, ne chartam quidem tibi suppeditare? iam ista tua culpa est qui verecundiam tecum extuleris et non hic nobiscum reliqueris.</p>
<span class="br"></span><span class="lineNumber">3</span><span class="br"></span><p>Ego te Balbo, cum ad vos proficiscetur, more Romano commendabo. tu, si intervallum longius erit mearum litterarum, ne sis admiratus; eram enim afuturus mense Aprili. has litteras scripsi in Pomptino, cum ad villam M. Aemili<a class="footnoteLink" href="#note_LCL205_216_4" id="target_note_LCL205_216_4"><sup>4</sup></a> Philemonis devertissem, ex qua iam audieram fremitum clientium meorum, quos quidem tu mihi conciliasti. nam Ulubris honoris mei causa vim maximam ranunculorum se commosse constabat.</p>
<p>Cura ut valeas.</p>
<p><span class="sc">vi</span> Id. Apr. de Pomptino.</p>
<span class="br"></span><span class="lineNumber">4</span><span class="br"></span><p>Epistulam tuam, quam accepi ab L. Arruntio, conscidi innocentem; nihil enim habebat quod non vel in contione recte legi posset. sed et Arruntius ita te mandasse aiebat et tu adscripseras. verum illud esto. nihil te ad me postea scripsisse demiror, praesertim tam novis rebus.</p>
</section><notes><section class="footnotes"><ul><li class="note" id="note_LCL205_216_3"><a class="footnoteCrossrefLink" href="#target_note_LCL205_216_3" title="Click to highlight in text"><sup class="lineRef">3</sup>(<span class="italic">Rut</span>.)</a></li><script type="text/javascript">document.getElementById('note_LCL205_216_3').style.display = "none";</script><li class="note" id="note_LCL205_216_4"><a class="footnoteCrossrefLink" href="#target_note_LCL205_216_4" title="Click to highlight in text"><sup class="lineRef">4</sup>villametrilii (<span class="italic">Man</span>.)</a></li><script type="text/javascript">document.getElementById('note_LCL205_216_4').style.display = "none";</script></ul></section></notes></section>