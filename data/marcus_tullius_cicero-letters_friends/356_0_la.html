<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

esse quoad certior ab homine amicissimo fieres iis de rebus quibus levari possent molestiae tuae. reliqua sunt in te ipso neque mihi ignota nec minima solacia, aut, &lt;ut&gt;<a class="footnoteLink" href="#note_LCL216_242_1" id="target_note_LCL216_242_1"><sup>1</sup></a> quidem ego sentio, multo maxima. quae ego experiens cottidie sic probo ut ea mihi salutem adferre videantur. te autem ab initio aetatis memoria teneo summe omnium doctrinarum studiosum fuisse omniaque quae a sapientissimis<a class="footnoteLink" href="#note_LCL216_242_2" id="target_note_LCL216_242_2"><sup>2</sup></a> ad bene vivendum tradita essent summo studio curaque didicisse. quae quidem vel optimis rebus et usui et delectationi esse possent; his vero temporibus habemus aliud nihil in quo acquiescamus. nihil faciam insolenter neque te tali vel scientia vel natura praeditum hortabor ut ad eas te referas artis quibus a primis temporibus aetatis <span class="br"></span><span class="lineNumber">4</span><span class="br"></span>studium tuum dedisti. tantum dicam, quod te spero approbaturum, me, postea quam illi arti cui studueram nihil esse loci neque in curia neque in foro viderim,<a class="footnoteLink" href="#note_LCL216_242_3" id="target_note_LCL216_242_3"><sup>3</sup></a> omnem meam curam atque operam ad philosophiam contulisse. tuae scientiae excellenti ac singulari non multo plus quam nostrae relictum est loci. qua re non equidem te moneo, sed mihi ita persuasi, te quoque in isdem versari rebus, quae etiam si minus prodessent, animum tamen a sollicitudine abducerent.</p>
<p>Servius quidem tuus in omnibus ingenuis artibus in primisque in hac in qua ego me scripsi acquiescere ita versatur ut excellat. a me vero sic diligitur ut tibi uni concedam, praeterea nemini, mihique ab eo gratia refertur. in quo ille existimat, quod facile appareat, cum me colat et observet, tibi quoque in eo se facere gratissimum.</p>
</section><notes><section class="footnotes"><ul><li class="note" id="note_LCL216_242_1"><a class="footnoteCrossrefLink" href="#target_note_LCL216_242_1" title="Click to highlight in text"><sup class="lineRef">1</sup>(<span class="italic">SB</span>)</a></li><script type="text/javascript">document.getElementById('note_LCL216_242_1').style.display = "none";</script><li class="note" id="note_LCL216_242_2"><a class="footnoteCrossrefLink" href="#target_note_LCL216_242_2" title="Click to highlight in text"><sup class="lineRef">2</sup>-mis &lt;viris&gt; <span class="italic">Mart.</span></a></li><script type="text/javascript">document.getElementById('note_LCL216_242_2').style.display = "none";</script><li class="note" id="note_LCL216_242_3"><a class="footnoteCrossrefLink" href="#target_note_LCL216_242_3" title="Click to highlight in text"><sup class="lineRef">3</sup>viderem (<span class="italic">Man</span>.)</a></li><script type="text/javascript">document.getElementById('note_LCL216_242_3').style.display = "none";</script></ul></section></notes></section>