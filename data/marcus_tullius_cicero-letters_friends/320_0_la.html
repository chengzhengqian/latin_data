<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
quoque ita conturbatum ut non explicarem quid esset optimum factu. pudori tamen malui famaeque cedere quam salutis meae rationem ducere.</p>
<span class="br"></span><span class="lineNumber">2</span><span class="br"></span><p>Cuius me mei facti paenituit, non tam propter periculum meum quam propter vitia multa quae ibi offendi quo veneram: primum neque magnas copias neque bellicosas; deinde, extra ducem paucosque praeterea (de principibus loquor), reliquos primum in ipso bello rapacis, deinde in oratione ita crudelis<a class="footnoteLink" href="#note_LCL216_170_2" id="target_note_LCL216_170_2"><sup>2</sup></a> ut ipsam victoriam horrerem; maximum autem aes alienum amplissimorum virorum. quid quaeris? nihil boni praeter causam. quae cum vidissem, desperans victoriam primum coepi suadere pacem, cuius fueram semper auctor; deinde, cum ab ea sententia Pompeius valde abhorreret, suadere institui ut bellum duceret. hoc interdum probabat et in ea sententia videbatur fore, et fuisset fortasse nisi quadam ex pugna coepisset suis militibus confidere. ex eo tempore vir ille summus nullus imperator fuit. signa tirone et collecticio exercitu cum legionibus robustissimis contulit. victus turpissime amissis etiam castris solus fugit.</p>
<span class="br"></span><span class="lineNumber">3</span><span class="br"></span><p>Hunc ego mihi belli finem feci nec putavi, cum integri pares non fuissemus, fractos superiores fore. discessi ab eo bello in quo aut in acie cadendum fuit aut in aliquas insidias incidendum aut deveniendum in victoris manus aut ad Iubam confugiendum aut capiendus tamquam exsilio locus aut consciscenda mors voluntaria. certe nihil fuit


</p></section><notes><section class="footnotes"><ul><li class="note" id="note_LCL216_170_2"><a class="footnoteCrossrefLink" href="#target_note_LCL216_170_2" title="Click to highlight in text"><sup class="lineRef">2</sup>reliqui … rapaces … crudeles (<span class="italic">Man</span>.)</a></li><script type="text/javascript">document.getElementById('note_LCL216_170_2').style.display = "none";</script></ul></section></notes></section>