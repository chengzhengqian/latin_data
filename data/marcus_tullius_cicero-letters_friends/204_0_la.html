<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
103 (XV.3)
<span class="salute"></span>
</section>
<p class="noindent"><span class="italic">Scr. in castris ad Iconium <span class="sc">iii</span> Non. Sept., vel paulo post, an. 51</span></p>
<p class="noindent">M. CICERO [IMP.]<a class="footnoteLink" href="#note_LCL205_442_1" id="target_note_LCL205_442_1"><sup>1</sup></a> S. D. M. CATONI</p>
<span class="br"></span><span class="lineNumber">1</span><span class="br"></span><p>Cum ad me legati missi ab Antiocho Commageno venissent in castra ad Iconium a. d. <span class="sc">iii</span>. Non. Sept. iique mihi nuntiassent regis Parthorum filium, quocum esset nupta regis Armeniorum soror, ad Euphratem cum maximis Parthorum copiis multarumque praeterea gentium magna manu venisse Euphratemque iam transire coepisse dicique Armenium regem in Cappadociam impetum esse facturum, putavi pro nostra necessitudine me hoc ad te scribere oportere.</p>
<span class="br"></span><span class="lineNumber">2</span><span class="br"></span><p>Publice propter duas causas nihil scripsi, quod et ipsum Commagenum legati dicebant ad senatum statim nuntios litterasque misisse et existimabam M. Bibulum pro consule, qui circiter Id. Sext. ab Epheso in Syriam navibus profectus erat, quod secundos ventos habuisset, iam in provinciam suam pervenisse; cuius litteris omnia certiora perlatum iri ad senatum putabam. mihi ut in eius modi re tantoque bello maximae curae est ut, quae copiis et opibus tenere vix possumus, ea mansuetudine et continentia nostra, sociorum fidelitate teneamus. tu velim, ut consuesti, nos absentis diligas et defendas.</p>
</section><notes><section class="footnotes"><ul><li class="note" id="note_LCL205_442_1"><a class="footnoteCrossrefLink" href="#target_note_LCL205_442_1" title="Click to highlight in text"><sup class="lineRef">1</sup>(<span class="italic">Corr</span>.)</a></li><script type="text/javascript">document.getElementById('note_LCL205_442_1').style.display = "none";</script></ul></section></notes></section>