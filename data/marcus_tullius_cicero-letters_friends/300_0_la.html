<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
164 (XIV.8)
<span class="salute"></span>
</section>
<p class="noindent"><span class="italic">Scr. Brundisii <span class="sc">iv</span> Non. Iun. an. 47</span></p>
<p class="noindent">TULLIUS TERENTIAE SUAE S.</p>
<p>Si vales, bene est; ego valeo.</p>
<p>Valetudinem tuam velim cures diligentissime. nam mihi et scriptum et nuntiatum est te in febrim subito incidisse. quod celeriter me fecisti de Caesaris litteris certiorem, fecisti mihi gratum. item posthac, si quid opus erit, si quid acciderit novi, facies ut sciam</p>
<p>Cura ut valeas. Vale.</p>
<p>D. <span class="sc">iiii</span> Non. Iun.</p>
</section>
<section class="div2">
<section class="opener">
165 (XIV.21)
<span class="salute"></span>
</section>
<p class="noindent"><span class="italic">Scr. Brundisii c. <span class="sc">iii</span> Non. Iun. an. 47</span></p>
<p class="noindent">TULLIUS TERENTIAE SUAE S. D.</p>
<p>S. v. b.; e. v.</p>
<p>Da operam ut convalescas; quod opus erit, ut res tempusque postulat, provideas atque administres, et ad me de omnibus rebus quam saepissime litteras mittas.</p>
<p>Vale.</p>
</section><notes></notes></section>