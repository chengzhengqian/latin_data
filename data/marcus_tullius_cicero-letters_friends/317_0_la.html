<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
182 (V.21)
<span class="salute"></span>
</section>
<p class="noindent"><span class="italic">Scr. Romae med. m. Apr. an. 46</span></p>
<p class="noindent">M. CICERO S. D. L. MESCINIO</p>
<span class="br"></span><span class="lineNumber">1</span><span class="br"></span><p>Gratae mihi tuae litterae fuerunt; ex quibus intellexi, quod etiam sine litteris arbitrabar, te summa cupiditate adfectum esse videndi mei. quod ego ita libenter accipio ut tamen tibi non concedam; nam tecum esse ita mihi commoda<a class="footnoteLink" href="#note_LCL216_164_1" id="target_note_LCL216_164_1"><sup>1</sup></a> omnia quae opto contingant ut vehementer velim! tum enim cum esset maior et virorum et civium bonorum et iucundorum hominum et amantium mei copia, tamen erat nemo quicum essem libentius quam tecum et pauci quibuscum essem aeque libenter; hoc vero tempore, cum alii interierint, alii absint, alii mutati voluntate sint, unum me dius fidius tecum diem libentius posuerim quam hoc omne tempus cum plerisque eorum quibuscum vivo necessario. noli enim existimare mihi non solitudinem iucundiorem esse, qua tamen ipsa uti non licet, quam sermones eorum qui frequentant domum meam, excepto uno aut summum altero.</p>
<span class="br"></span><span class="lineNumber">2</span><span class="br"></span><p>Itaque utor eodem perfugio quo tibi utendum censeo, litterulis nostris, praeterea conscientia etiam consiliorum meorum. ego enim is sum, quem ad modum tu facillime potes existimare, qui nihil umquam mea potius quam meorum civium causa fecerim. cui nisi invidisset is quem tu numquam amasti (me enim amabas), et ipse beatus esset et omnes boni. ego sum qui nullius vim plus valere volui quam honestum otium, idemque, cum illa ipsa arma quae semper timueram plus posse sensi quam illum consensum

</p></section><notes><section class="footnotes"><ul><li class="note" id="note_LCL216_164_1"><a class="footnoteCrossrefLink" href="#target_note_LCL216_164_1" title="Click to highlight in text"><sup class="lineRef">1</sup>communia (“Å: <span class="italic">del. Vict.</span>)</a></li><script type="text/javascript">document.getElementById('note_LCL216_164_1').style.display = "none";</script></ul></section></notes></section>