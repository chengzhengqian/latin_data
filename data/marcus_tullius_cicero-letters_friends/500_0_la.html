<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
297 (XIII.69)
<span class="salute"></span>
</section>
<p class="noindent"><span class="italic">Scr. Romae an. 46â€“44</span></p>
<p class="noindent">CICERO P. SERVILIO COLLEGAE S. P.</p>
<span class="br"></span><span class="lineNumber">1</span><span class="br"></span><p>C. Curtius Mithres est ille quidem, ut scis, libertus Postumi, familiarissimi mei, sed me colit et observat aeque atque illum ipsum patronum suum. apud eum ego sic Ephesi fui, quotienscumque fui, tamquam domi meae, multaque acciderunt in quibus et benevolentiam eius erga me experirer et fidem. itaque si quid aut mihi aut meorum cuipiam in Asia opus est, ad hunc scribere consuevi, huius cum opera et fide tum domo et re uti tamquam mea.</p>
<p>Haec ad te eo pluribus scripsi ut intellegeres me non vulga&lt;ri mo&gt;re<a class="footnoteLink" href="#note_LCL230_40_1" id="target_note_LCL230_40_1"><sup>1</sup></a> nec ambitiose sed ut pro homine intimo ac <span class="br"></span><span class="lineNumber">2</span><span class="br"></span>mihi pernecessario scribere. peto igitur a te ut in ea controversia quam habet de fundo cum quodam Colophonio et in ceteris rebus quantum fides tua patietur quantumque tuo commodo poteris tantum ei honoris mei causa commodes; etsi, ut eius modestiam cognovi, gravis tibi nulla in re erit. si et mea commendatione et sua probitate adsecutus erit ut de se bene existimes, omnia se adeptum arbitrabitur. ut igitur eum recipias in fidem habeasque in numero tuorum te vehementer etiam atque etiam rogo.</p>
<p>Ego quae te velle quaeque ad te pertinere arbitrabor omnia studiose diligenterque curabo.</p>
</section><notes><section class="footnotes"><ul><li class="note" id="note_LCL230_40_1"><a class="footnoteCrossrefLink" href="#target_note_LCL230_40_1" title="Click to highlight in text"><sup class="lineRef">1</sup>(<span class="italic">R. Klotz</span>)</a></li><script type="text/javascript">document.getElementById('note_LCL230_40_1').style.display = "none";</script></ul></section></notes></section>