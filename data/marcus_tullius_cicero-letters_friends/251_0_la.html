<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
125 (XVI.6)
<span class="salute"></span>
</section>
<p class="noindent"><span class="italic">Scr. Actii eodem die</span></p>
<p class="noindent">TULLIUS ET CICERO ET QQ. TIRONI S. P. D.</p>
<span class="br"></span><span class="lineNumber">1</span><span class="br"></span><p>Tertiam ad te hanc epistulam scripsi eodem die magis instituti mei tenendi causa, quia nactus eram cui darem, quam quo haberem quid scriberem. igitur illa: quantum me diligis tantum adhibe in te diligentiae; ad tua innumerabilia in me officia adde hoc, quod mihi erit gratissimum omnium. cum valetudinis rationem, ut spero, habueris, habeto <span class="br"></span><span class="lineNumber">2</span><span class="br"></span>etiam navigationis. in Italiam euntibus omnibus ad me litteras dabis, ut ego euntem Patras neminem praetermitto. cura, cura te, mi Tiro. quoniam non contigit ut simul navigares, nihil est quod festines nec quicquam cures nisi ut valeas.</p>
<p>Etiam atque etiam vale.</p>
<p><span class="sc">vii</span> Id. Nov. Actio vesperi.</p>
</section>
<section class="div2">
<section class="opener">
126 (XVI.7)
<span class="salute"></span>
</section>
<p class="noindent"><span class="italic">Scr. Corcyrae <span class="sc">xv</span> Kal. Dec. an. 50</span></p>
<p class="noindent">TULLIUS ET CICERO S. D. TIRONI SUO</p>
<p>Septimum iam diem Corcyrae tenebamur, Quintus autem pater et filius Buthroti. solliciti eramus de tua valetudine mirum in modum nec mirabamur nihil a te litterarum. iis enim ventis istim navigatur qui si essent nos
</p></section><notes></notes></section>