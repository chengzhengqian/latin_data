<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
231 (IV.9)
<span class="salute"></span>
</section>
<p class="noindent"><span class="italic">Scr. Romae paulo post superiorem</span></p>
<p class="noindent">M. CICERO S. D. M. MARCELLO</p>
<span class="br"></span><span class="lineNumber">1</span><span class="br"></span><p>Etsi perpaucis ante diebus dederam Q. Mucio litteras ad te pluribus verbis scriptas quibus declaraveram quo te animo censerem esse oportere et quid tibi faciendum arbitrarer, tamen, cum Theophilus, libertus tuus, proficisceretur, cuius ego fidem erga te benevolentiamque perspexeram, sine meis litteris eum ad te venire nolui.</p>
<p>Isdem igitur de rebus<a class="footnoteLink" href="#note_LCL216_336_1" id="target_note_LCL216_336_1"><sup>1</sup></a> etiam atque etiam hortor quibus superioribus litteris hortatus sum, ut in ea re publica quaecumque est quam primum velis esse. multa videbis fortasse quae nolis, non plura tamen quam audis cottidie. non est porro tuum uno sensu solum oculorum moveri, cum idem illud auribus percipias, quod<a class="footnoteLink" href="#note_LCL216_336_2" id="target_note_LCL216_336_2"><sup>2</sup></a> etiam maius videri solet, minus laborare.</p>
<span class="br"></span><span class="lineNumber">2</span><span class="br"></span><p>At tibi ipsi dicendum erit aliquid quod non sentias aut faciendum quod non probes. primum tempori cedere, id est necessitati parere, semper sapientis est habitum. deinde non habet, ut nunc quidem est, id viti res. dicere fortasse quae sentias non licet, tacere plane licet. omnia enim delata ad unum sunt. is utitur consilio ne suorum quidem, sed suo. quod non multo secus fieret si is rem publicam teneret quem secuti sumus. an qui in bello, cum omnium nostrum coniunctum esset periculum, suo et certorum



</p></section><notes><section class="footnotes"><ul><li class="note" id="note_LCL216_336_1"><a class="footnoteCrossrefLink" href="#target_note_LCL216_336_1" title="Click to highlight in text"><sup class="lineRef">1</sup>te rationibus <span class="italic">Or.</span></a></li><script type="text/javascript">document.getElementById('note_LCL216_336_1').style.display = "none";</script><li class="note" id="note_LCL216_336_2"><a class="footnoteCrossrefLink" href="#target_note_LCL216_336_2" title="Click to highlight in text"><sup class="lineRef">2</sup>quo (<span class="italic">coni. Watt</span>: quo &lt;quicquid est&gt; <span class="italic">coni. SB</span>)</a></li><script type="text/javascript">document.getElementById('note_LCL216_336_2').style.display = "none";</script></ul></section></notes></section>