<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
pecuniam universam mittere, postularem ut mihi succederetur. nunc, quod Cassio dedi, quod Treboni morte amisimus, quod etiam crudelitate Dolabellae aut perfidia eorum qui fidem mihi reique publicae non praestiterunt, id consequi et reficere volo. quod aliter non potest fieri nisi spatium habuero. id ut per te consequar velim, ut solet, tibi curae sit.</p>
<span class="br"></span><span class="lineNumber">6</span><span class="br"></span><p>Ego me de re publica puto esse meritum ut non provinciae istius beneficium exspectare debeam sed tantum quantum Cassius et Bruti, non solum illius facti periculique societate sed etiam huius temporis studio et virtute. primus enim ego leges Antonias fregi, primus equitatum Dolabellae ad rem publicam traduxi Cassioque tradidi, primus dilectus habui pro salute omnium contra coniurationem sceleratissimam, solus Cassio et rei publicae Syriam exercitusque qui ibi erant coniunxi; nam nisi ego tantam pecuniam tantaque praesidia et tam celeriter Cassio dedissem, ne ausus quidem esset ire in Syriam, et nunc non minora pericula rei publicae a Dolabella instarent <span class="br"></span><span class="lineNumber">7</span><span class="br"></span>quam ab Antonio. atque haec omnia is feci qui sodalis et familiarissimus Dolabellae eram, coniunctissimus sanguine Antoniis, provinciam quoque illorum beneficio habebam; sed ‘πατρίδα ἐμὴν μᾶλλον φιλῶν’ omnibus meis bellum primus indixi. haec etsi adhuc non magno opere mihi tulisse fructum animadverto, tamen non despero nec defatigabor permanere non solum in studio libertatis sed etiam

</p></section><notes></notes></section>