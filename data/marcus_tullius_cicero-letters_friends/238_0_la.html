<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
nostro, ut ad me venit, ostendi, gravis te suscepturum inimicitias si adulescens potens et nobilis a te ignominia adfectus esset. et hercule sine dubio erit ignominia. habes enim neminem honoris gradu superiorem; ille autem, ut omittam nobilitatem, hoc ipso vincit viros optimos hominesque innocentissimos legatos tuos, quod et quaestor est et quaestor tuus. nocere tibi iratum neminem posse perspicio, sed tamen tris fratres summo loco natos, promptos, non indisertos, te nolo habere iratos, iure praesertim; quos <span class="br"></span><span class="lineNumber">3</span><span class="br"></span>video deinceps tribunos pl. per triennium fore. tempora autem rei publicae qualia futura sint quis scit? mihi quidem turbulenta videntur fore. cur ego te velim incidere in terrores tribunicios, praesertim cum sine cuiusquam reprehensione quaestori&lt;i&gt;s legatis quaestorem possis anteferre? qui si &lt;se&gt;<a class="footnoteLink" href="#note_LCL216_6_1" id="target_note_LCL216_6_1"><sup>1</sup></a> dignum maioribus suis praebuerit, ut spero et opto, tua laus ex aliqua parte fuerit; sin quid offenderit, sibi totum, nihil tibi offenderit.</p>
<p>Quae mihi veniebant in mentem quae ad te pertinere arbitrabar, quod in Ciliciam proficiscebar, existimavi me ad te oportere scribere. tu quod egeris, id velim di approbent. sed si me audies, vitabis inimicitias et posteritatis otio consules.</p>
</section><notes><section class="footnotes"><ul><li class="note" id="note_LCL216_6_1"><a class="footnoteCrossrefLink" href="#target_note_LCL216_6_1" title="Click to highlight in text"><sup class="lineRef">1</sup>(<span class="italic">Graevius</span>)</a></li><script type="text/javascript">document.getElementById('note_LCL216_6_1').style.display = "none";</script></ul></section></notes></section>