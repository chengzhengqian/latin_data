<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
quae placebunt exponendis rationibus comprobabis et, si liberius, ut consuesti, agendum putabis, multorum in nos perfidiam, insidias, proditionem notabis. multam etiam casus nostri varietatem tibi in scribendo suppeditabunt plenam cuiusdam voluptatis, quae vehementer animos hominum in legendo te scriptore tenere possit. nihil est enim aptius ad delectationem lectoris quam temporum varietates fortunaeque vicissitudines. quae etsi nobis optabiles in experiendo non fuerunt, in legendo tamen erunt iucundae; habet enim praeteriti doloris secura recordatio <span class="br"></span><span class="lineNumber">5</span><span class="br"></span>delectationem; ceteris vero nulla perfunctis propria molestia, casus autem alienos sine ullo dolore intuentibus, etiam ipsa misericordia est iucunda. quem enim nostrum ille moriens apud Mantineam Epaminondas non cum quadam miseratione delectat? qui tum denique sibi evelli<a class="footnoteLink" href="#note_LCL205_160_6" id="target_note_LCL205_160_6"><sup>6</sup></a> iubet spiculum postea quam ei percontanti dictum est clipeum esse salvum, ut etiam in vulneris dolore aequo animo cum laude moreretur. cuius studium in legendo non erectum Themistocli fuga †redituque†<a class="footnoteLink" href="#note_LCL205_160_7" id="target_note_LCL205_160_7"><sup>7</sup></a> retinetur? etenim ordo ipse annalium mediocriter nos retinet quasi enumeratione fastorum; at viri saepe excellentis ancipites variique casus habent admirationem, exspectationem, laetitiam, molestiam, spem, timorem; si vero exitu notabili concluduntur, expletur animus iucundissima lectionis voluptate.</p>
<span class="br"></span><span class="lineNumber">6</span><span class="br"></span><p>Quo mihi acciderit optatius si in hac sententia fueris,




</p></section><notes><section class="footnotes"><ul><li class="note" id="note_LCL205_160_6"><a class="footnoteCrossrefLink" href="#target_note_LCL205_160_6" title="Click to highlight in text"><sup class="lineRef">6</sup>avelli (<span class="italic">Kayser</span>)</a></li><script type="text/javascript">document.getElementById('note_LCL205_160_6').style.display = "none";</script><li class="note" id="note_LCL205_160_7"><a class="footnoteCrossrefLink" href="#target_note_LCL205_160_7" title="Click to highlight in text"><sup class="lineRef">7</sup>interituque <span class="italic">Ferrarius</span></a></li><script type="text/javascript">document.getElementById('note_LCL205_160_7').style.display = "none";</script></ul></section></notes></section>