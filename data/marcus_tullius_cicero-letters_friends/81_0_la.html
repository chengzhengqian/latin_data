<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
31 (VII.17)
<span class="salute"></span>
</section>
<p class="noindent"><span class="italic">Scr. Romae m. Oct. vel Nov. an. 54</span></p>
<p class="noindent">CICERO TREBATIO S.</p>
<span class="br"></span><span class="lineNumber">1</span><span class="br"></span><p>Ex tuis litteris et Quinto fratri gratias egi et te aliquando collaudare possum quod iam videris certa aliqua in sententia constitisse. nam primorum mensum litteris tuis vehementer commovebar, quod mihi interdum (pace tua dixerim) levis in urbis urbanitatisque desiderio, interdum piger, interdum timidus in labore militari, saepe autem etiam, quod a te alienissimum est, subimpudens videbare. tamquam enim syngrapham ad imperatorem, non epistulam, attulisses, sic pecunia ablata domum redire properabas, nec tibi in mentem veniebat eos ipsos qui cum syngraphis venissent Alexandream nummum adhuc &lt;n&gt;ullum auferre potuisse.</p>
<span class="br"></span><span class="lineNumber">2</span><span class="br"></span><p>Ego, si mei commodi rationem ducerem, te mecum esse maxime vellem. non enim mediocri adficiebar vel voluptate ex consuetudine nostra vel utilitate ex consilio atque opera tua. sed cum te ex adulescentia tua in amicitiam et fidem meam contulisses, semper te non modo tuendum mihi sed etiam augendum atque ornandum putavi. itaque, quoad opinatus sum me in provinciam exiturum, quae ad te ultro detulerim, <a class="footnoteLink" href="#note_LCL205_196_1" id="target_note_LCL205_196_1"><sup>1</sup></a> meminisse te credo.


</p></section><notes><section class="footnotes"><ul><li class="note" id="note_LCL205_196_1"><a class="footnoteCrossrefLink" href="#target_note_LCL205_196_1" title="Click to highlight in text"><sup class="lineRef">1</sup>attulerim (<span class="italic">Lamb</span>.)</a></li><script type="text/javascript">document.getElementById('note_LCL205_196_1').style.display = "none";</script></ul></section></notes></section>