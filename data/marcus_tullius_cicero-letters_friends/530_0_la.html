<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
327 (XII.1)
<span class="salute"></span>
</section>
<p class="noindent"><span class="italic">Scr. in Pompeiano <span class="sc">v</span> Non. Mai. an. 44</span></p>
<p class="noindent">CICERO CASSIO S.</p>
<span class="br"></span><span class="lineNumber">1</span><span class="br"></span><p>Finem nullam facio, mihi crede, Cassi, de te et Bruto nostro, id est de tota re publica, cogitandi, cuius omnis spes in vobis est et in D. Bruto; quam quidem iam habeo ipse meliorem re publica a Dolabella meo praeclarissime gesta. manabat enim illud malum urbanum et ita corroborabatur cottidie ut ego quidem et urbi et otio diffiderem urbano, sed ita compressum est ut mihi videamur omne iam ad tempus ab illo dumtaxat sordidissimo periculo tuti futuri.</p>
<p>Reliqua magna sunt ac multa, sed posita omnia in vobis. quamquam primum quidque explicemus. nam ut adhuc quidem actum est, non regno sed rege liberati videmur. interfecto enim rege regios omnis nutus tuemur, neque vero id solum, sed etiam quae ipse ille, si viveret, non face-ret, ea nos quasi cogitata ab illo probamus. nec eius quidem rei finem video. tabulae figuntur, immunitates dantur, pecuniae maximae discribuntur, exsules reducuntur, senatus consulta falsa referuntur, ut tantum modo odium illud hominis impuri et servitutis dolor depulsus esse videatur, res publica iaceat in iis perturbationibus in quas eam ille coniecit.</p>
<span class="br"></span><span class="lineNumber">2</span><span class="br"></span><p>Haec omnia vobis sunt expedienda, nec hoc cogitandum, satis iam habere rem publicam a vobis. habet illa

</p></section><notes></notes></section>