<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

quid irascitur ei qui aliquid scripsit contra suam voluntatem cum ignorit omnibus qui multa deos venerati sint contra eius salutem?</p>
<span class="br"></span><span class="lineNumber">3</span><span class="br"></span><p>Sed ut eodem revertar, causa haec fuit timoris: scripsi de te parce me dius fidius et timide, non revocans me ipse sed paene refugiens. genus autem hoc scripturae non modo liberum sed incitatum atque elatum esse debere quis ignorat? solutum existimatur esse alteri male dicere, tamen cavendum est ne in petulantiam incidas; impeditum se ipsum laudare, ne vitium adrogantiae subsequatur; solum vero liberum alterum laudare, de quo quicquid detrahas necesse est aut infirmitati aut invidiae adsignetur. ac nescio an tibi gratius opportuniusque acciderit; nam quod praeclare facere non poteram primum erat non attingere, secundum beneficium<a class="footnoteLink" href="#note_LCL216_362_1" id="target_note_LCL216_362_1"><sup>1</sup></a> quam parcissime facere. sed tamen ego quidem me sustinui; multa minui, multa sustuli, complura ne posui quidem. quem ad modum igitur scalarum gradus si alios tollas, alios incidas, non nullos male haerentis relinquas, ruinae periculum struas, non ascensum pares, sic tot malis tum vinctum, tum fractum studium scribendi quid dignum auribus aut probabile potest adferre?</p>
<span class="br"></span><span class="lineNumber">4</span><span class="br"></span><p>Cum vero ad ipsius Caesaris nomen veni, toto corpore contremesco, non poenae metu sed illius iudici. totum enim Caesarem non novi. quem putas animum esse ubi secum loquitur? ‘hoc probabit, hoc verbum suspiciosum est. quid si hoc muto? at vereor ne peius sit.’ age vero, laudo



</p></section><notes><section class="footnotes"><ul><li class="note" id="note_LCL216_362_1"><a class="footnoteCrossrefLink" href="#target_note_LCL216_362_1" title="Click to highlight in text"><sup class="lineRef">1</sup>ben- <span class="italic">del. Lamb</span></a></li><script type="text/javascript">document.getElementById('note_LCL216_362_1').style.display = "none";</script></ul></section></notes></section>