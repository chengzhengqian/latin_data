<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<span class="br"></span><span class="lineNumber">2</span><span class="br"></span><p>Peto igitur abs te ut omnibus rebus, quod sine molestia tua facere possis, ei commodes habeasque in numero tuorum perficiasque ut intellegat has litteras meas magno sibi usui fuisse. erit id mihi maiorem in modum gratum.</p>
</section>
<section class="div2">
<section class="opener">
307 (XIII.36)
<span class="salute"></span>
</section>
<p class="noindent"><span class="italic">Scr. Romae post m. Sept. an. 46</span></p>
<p class="noindent">&lt; CICERO ACILIO PRO COS. S.&gt;</p>
<span class="br"></span><span class="lineNumber">1</span><span class="br"></span><p>Cum Demetrio Mega mihi vetus hospitium est, familiaritas autem tanta quanta cum Siculo nullo. ei Dolabella rogatu meo civitatem a Caesare impetravit, qua in re ego interfui; itaque nunc P. Cornelius vocatur. cumque propter quosdam sordidos homines, qui Caesaris beneficia vendebant, tabulam in qua nomina civitate donatorum incisa essent revelli iussisset, eidem Dolabellae me audiente Caesar dixit nihil esse quod de Mega vereretur; beneficium suum in eo manere.</p>
<span class="br"></span><span class="lineNumber">2</span><span class="br"></span><p>Hoc te scire volui ut eum in civium Romanorum numero haberes, ceterisque in rebus tibi eum ita commendo ut maiore studio neminem commendarim. gratissimum mihi feceris si eum ita tractaris ut intellegat meam commendationem magno sibi ornamento fuisse.</p>
</section><notes></notes></section>