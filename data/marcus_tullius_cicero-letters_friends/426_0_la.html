<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

ne accideret timebam, praesertim cum, si mihi alterum utrum de eventu atque exitu rerum promittendum esset, id futurum quod evenit exploratius possem promittere. iis enim rebus praestabamus quae non prodeunt in aciem, usu autem armorum et militum robore inferiores eramus. sed tu illum animum nunc adhibe, quaeso, quo me tum esse oportere censebas.</p>
<span class="br"></span><span class="lineNumber">6</span><span class="br"></span><p>Haec eo scripsi quod mihi Philargyrus tuus omnia de te requirenti fidelissimo animo, ut mihi quidem visus est, narravit te interdum sollicitum solere esse vehementius. quod facere non debes nec dubitare quin aut aliqua re publica sis is futurus qui esse debes aut perdita non adflictiore condicione quam ceteri. hoc vero tempus, quo exanimati omnes et suspensi sumus, hoc moderatiore animo ferre debes quod et in urbe ea es ubi nata et alta est ratio ac moderatio vitae et habes Ser. Sulpicium, quem semper unice dilexisti; qui te profecto et benevolentia et sapientia consolatur. cuius si essemus et auctoritatem et consilium secuti, togati potius potentiam quam armati victoriam subissemus.</p>
<span class="br"></span><span class="lineNumber">7</span><span class="br"></span><p>Sed haec longiora fortasse fuerunt quam necesse fuit; illa quae maiora sunt brevius exponam. ego habeo cui plus quam tibi debeam neminem; quibus tantum debebam quantum tu intellegis, eos huius mihi belli casus eripuit. qui sim autem hoc tempore intellego. sed quia nemo est tam adflictus qui&lt;n&gt;,<a class="footnoteLink" href="#note_LCL216_382_4" id="target_note_LCL216_382_4"><sup>4</sup></a> si nihil aliud studeat nisi id quod



</p></section><notes><section class="footnotes"><ul><li class="note" id="note_LCL216_382_4"><a class="footnoteCrossrefLink" href="#target_note_LCL216_382_4" title="Click to highlight in text"><sup class="lineRef">4</sup>(<span class="italic">Vict</span>.)</a></li><script type="text/javascript">document.getElementById('note_LCL216_382_4').style.display = "none";</script></ul></section></notes></section>