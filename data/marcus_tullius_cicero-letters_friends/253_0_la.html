<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
mihi a te exspectatissimas litteras reddidit datas Id. Nov., quae me molestia valde levarunt. utinam omnino liberassent! sed tamen Asclapo medicus plane confirmat propediem te valentem fore.</p>
<span class="br"></span><span class="lineNumber">3</span><span class="br"></span><p>Nunc quid ego te horter ut omnem diligentiam adhibeas ad convalescendum? tuam prudentiam, temperantiam, amorem erga me novi. scio te omnia facturum ut nobiscum quam primum sis, sed tamen ita velim ut ne quid properes. symphoniam Lysonis vellem vitasses ne in quartam hebdomada incideres. sed quoniam pudori tuo maluisti obsequi quam valetudini, reliqua cura. Curio misi ut medico honos haberetur et tibi daret quod opus esset; me cui iussisset curaturum. equum et mulum Brundisi tibi reliqui. Romae vereor ne ex Kal. Ian. magni tumultus sint. nos agemus omnia modice.</p>
<span class="br"></span><span class="lineNumber">4</span><span class="br"></span><p>Reliquum est ut te hoc rogem et a te petam ne temere naviges (solent nautae festinare quaestus sui causa), cautus sis, mi Tiro; mare magnum et difficile tibi restat. si poteris, cum Mescinio (caute is solet navigare), si minus, cum honesto aliquo homine, cuius auctoritate navicularius moveatur. in hoc omnem diligentiam si adhibueris teque nobis incolumem stiteris, omnia a te habebo.</p>
<p>Etiam atque etiam, noster Tiro, vale. medico, Curio, Lysoni de te scripsi diligentissime. vale, salve.</p>
</section><notes></notes></section>