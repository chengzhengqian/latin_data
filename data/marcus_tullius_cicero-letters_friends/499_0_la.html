<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
296 (XIII.67)
<span class="salute"></span>
</section>
<p class="noindent"><span class="italic">Scr. Romae an. 46–44</span></p>
<p class="noindent">M. CICERO P. SERVILIO PRO COS.<a class="footnoteLink" href="#note_LCL230_38_1" id="target_note_LCL230_38_1"><sup>1</sup></a> S.</p>
<span class="br"></span><span class="lineNumber">1</span><span class="br"></span><p>Ex provincia mea Ciliciensi, cui scis τρεῖς<a class="footnoteLink" href="#note_LCL230_38_2" id="target_note_LCL230_38_2"><sup>2</sup></a> διoικήσεις Asiaticas attributas fuisse, nullo sum familiarius usus quam Androne, Artemonis filio, Laodicensi, eumque habui in ea civitate cum hospitem tum vehementer ad meae vitae rationem et consuetudinem accommodatum; quem quidem multo etiam pluris postea quam decessi facere coepi, quod multis rebus expertus sum gratum hominem meique memorem. itaque eum Romae libentissime vidi. non te enim fugit, qui plurimis in ista provincia benigne fecisti, quam multi grati reperiantur.</p>
<span class="br"></span><span class="lineNumber">2</span><span class="br"></span><p>Haec propterea scripsi ut et me non sine causa laborare intellegeres et tu ipse eum dignum hospitio tuo iudicares. feceris igitur mihi gratissimum si ei declararis quanti me facias, id est si receperis eum in fidem tuam et, quibuscumque rebus honeste ac sine molestia tua poteris, adiuveris. hoc mihi erit vehementer gratum, idque ut facias te etiam atque etiam rogo.</p>
</section><notes><section class="footnotes"><ul><li class="note" id="note_LCL230_38_1"><a class="footnoteCrossrefLink" href="#target_note_LCL230_38_1" title="Click to highlight in text"><sup class="lineRef">1</sup>propr(aetore) (<span class="italic">SB</span>)</a></li><script type="text/javascript">document.getElementById('note_LCL230_38_1').style.display = "none";</script><li class="note" id="note_LCL230_38_2"><a class="footnoteCrossrefLink" href="#target_note_LCL230_38_2" title="Click to highlight in text"><sup class="lineRef">2</sup>tris <span class="italic">coni. SB</span></a></li><script type="text/javascript">document.getElementById('note_LCL230_38_2').style.display = "none";</script></ul></section></notes></section>