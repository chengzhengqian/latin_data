<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
124 (XVI.5)
<span class="salute"></span>
</section>
<p class="noindent"><span class="italic">Scr. Leucade eodem die</span></p>
<p class="noindent">TULLIUS ET CICERO ET QQ. TIRONI HUMANISSIMO ET OPTIMO S. P. D.</p>
<span class="br"></span><span class="lineNumber">1</span><span class="br"></span><p>Vide quanta sit in te suavitas. duas horas Thyrrei fuimus: Xenomenes hospes tam te diligit quasi vixerit tecum. is omnia pollicitus est quae tibi essent opus; facturum puto. mihi placebat, si firmior esses, ut te Leucadem deportaret, ut ibi te plane confirmares. videbis quid Curio, quid Lysoni, quid medico placeat. volebam ad te Marionem remittere quem, cum meliuscule tibi esset, ad me mitteres; sed cogitavi unas litteras Marionem adferre <span class="br"></span><span class="lineNumber">2</span><span class="br"></span>posse, me autem crebras exspectare. &lt;quod&gt;<a class="footnoteLink" href="#note_LCL216_30_1" id="target_note_LCL216_30_1"><sup>1</sup></a> poteris igitur; et facies, si me diligis, ut cottidie sit Acastus in portu. multi erunt quibus recte litteras dare possis qui ad me libenter perferant. equidem Patras euntem neminem praetermittam.</p>
<p>Ego omnem spem tui diligenter curandi in Curio habeo. nihil potest illo fieri humanius, nihil nostri amantius. ei te totum trade. malo te paulo post valentem quam statim imbecillum videre. cura igitur nihil aliud nisi ut valeas; cetera ego curabo.</p>
<p>Etiam atque etiam vale.</p>
<p>Leucade proficiscens <span class="sc">vii</span> Id. Nov.</p>
</section><notes><section class="footnotes"><ul><li class="note" id="note_LCL216_30_1"><a class="footnoteCrossrefLink" href="#target_note_LCL216_30_1" title="Click to highlight in text"><sup class="lineRef">1</sup>(<span class="italic">SB</span>: quot <span class="italic">Watt</span>)</a></li><script type="text/javascript">document.getElementById('note_LCL216_30_1').style.display = "none";</script></ul></section></notes></section>