<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
ad eas enim causas quibus inter nos amore sumus, officiis, vetustate coniuncti patriae caritas accessit, eaque effecit ut tuam vitam anteferrem meae.</p>
<p><span class="sc">iii</span> Kal. Apr.</p>
</section>
<section class="div2">
<section class="opener">
376 (XII.6)
<span class="salute"></span>
</section>
<p class="noindent"><span class="italic">Scr. Romae ex. m. Mart. vel in. m. Apr. an. 43</span></p>
<p class="noindent">CICERO CASSIO S.</p>
<span class="br"></span><span class="lineNumber">1</span><span class="br"></span><p>Qui status rerum fuerit tum cum has litteras dedi scire poteris ex C. Tidio Strabone, viro bono et optime de re publica sentiente; nam quid dicam ‘cupidissimo tui,’ qui domo et fortunis relictis ad te potissimum profectus sit? itaque eum tibi ne commendo quidem. adventus ipsius ad te satis eum commendabit.</p>
<span class="br"></span><span class="lineNumber">2</span><span class="br"></span><p>Tu velim sic existimes tibique persuadeas, omne perfugium bonorum in te et Bruto esse positum si, quod nolim, adversi quid evenerit. res, cum haec scribebam, erat in extremum adducta discrimen. Brutus enim Mutinae vix iam sustinebat. qui si conservatus erit, vicimus; sin, quod di omen avertant, omnis omnium cursus est ad vos. proinde fac animum tantum habeas tantumque apparatum quanto opus est ad universam rem publicam reciperandam.</p>
<p>Vale.</p>
</section><notes></notes></section>