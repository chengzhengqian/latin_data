<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
omnis labores te excipere video; timeo ut sustineas, sed video in te esse omnia. quare, ut id quod speras et quod agis consequamur, servi valetudini.</p>
<span class="br"></span><span class="lineNumber">4</span><span class="br"></span><p>Ego ad quos scribam nescio, nisi ad eos qui ad me scribunt aut ad eos de quibus ad me vos aliquid scribitis. longius, quoniam ita vobis placet, non discedam; sed velim quam saepissime litteras mittatis, praesertim si quid est firmius quod speremus.</p>
<p>Valete, mea desideria, valete.</p>
<p>D. a. d. <span class="sc">iii</span> Non. Oct. Thessalonica.</p>
</section>
<section class="div2">
<section class="opener">
8 (XIV.1)
<span class="salute"></span>
</section>
<p class="noindent"><span class="italic">Scr. partim Thessalonicae med. m. Nov. partim Dyrrachii vi Kal. Dec. an. 58</span></p>
<p class="noindent">TULLIUS TERENTIAE SUAE TULLIOLAE SUAE CICERONI SUO S. D.</p>
<span class="br"></span><span class="lineNumber">1</span><span class="br"></span><p>Et litteris multorum et sermone omnium perfertur ad me incredibilem tuam virtutem et fortitudinem esse teque nec animi neque corporis laboribus defatigari. me miserum! te ista virtute, fide, probitate, humanitate in tantas aerumnas propter me incidisse, Tulliolamque nostram, ex quo patre tantas voluptates capiebat, ex eo tantos percipere luctus! nam quid ego de Cicerone dicam? qui cum primum sapere coepit, acerbissimos dolores miseriasque percepit. quae si, tu ut scribis, fato facta putarem, ferrem paulo facilius; sed omnia sunt mea culpa commissa, qui ab iis me amari putabam qui invidebant, eos non sequebar
</p></section><notes></notes></section>