<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
357 (XII.22a)
<span class="salute"></span>
</section>
<p class="noindent"><span class="italic">Scr. Romae c. <span class="sc">xii</span> Kal. Ian. an. 44</span></p>
<p class="noindent">&lt;CICERO CORNIFICIO S.&gt;</p>
<span class="br"></span><span class="lineNumber">1</span><span class="br"></span><p>A. d. <span class="sc">xiii</span> Kal. Ian. senatus [aut] frequens mihi est adsensus cum de ceteris rebus magnis et necessariis tum de provinciis ab iis qui obtinerent retinendis neque cuiquam tradendis nisi qui ex senatus consulto successisset. hoc ego cum rei publicae causa censui tum mehercule in primis retinendae dignitatis tuae. quam ob rem te amoris nostri causa rogo, rei publicae causa hortor ut ne cui quicquam iuris in tua provincia esse patiare atque ut omnia referas ad <span class="br"></span><span class="lineNumber">2</span><span class="br"></span>dignitatem, qua nihil esse potest praestantius. vere tecum agam, ut necessitudo nostra postulat: in Sempronio, si meis litteris obtemperasses, maximam ab omnibus laudem adeptus esses. sed illud et praeteriit et levius est, haec magna res est. fac ut provinciam retineas in potestate rei publicae.</p>
<p>Plura scripsissem nisi tui festinarent. itaque Chaerippo nostro me velim excuses.</p>
</section><notes></notes></section>