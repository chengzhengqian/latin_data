<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
est factus, cum quidem ego eius petitionem gravissimis in senatu sententiis oppugnassem, neque tam illius laedendi causa quam defendendi atque ornandi Catonis; post autem Caesaris ut illum defenderem mira contentio est consecuta. cur autem laudarim, peto a te ut id a me neve in hoc reo neve in aliis requiras, ne tibi ego idem reponam cum veneris. tametsi possum vel absenti; recordare enim quibus laudationem ex ultimis terris miseris; nec hoc pertimueris, nam a me ipso laudantur et laudabuntur idem. sed tamen defendendi Vatini fuit etiam ille stimulus de quo in iudicio, cum illum defenderem, dixi me facere quiddam quod in ‘Eunucho’ parasitus suaderet militi:</p>
<p class="lineGroup">
<span class="line indent1">ubi nominabit Phaedriam, tu Pamphilam</span><span class="linebreak"></span>
<span class="line indent1">continuo. si quando illa dicet ‘Phaedriam</span><span class="linebreak"></span>
<span class="line indent1">intro mittamus comissatum.’ ‘Pamphilam</span><span class="linebreak"></span>
<span class="line indent1">cantatum provocemus.’ si laudabit haec</span><span class="linebreak"></span>
<span class="line indent1">illius formam, tu huius contra. denique</span><span class="linebreak"></span>
<span class="line indent1">par pro pari referto, quod eam mordeat.</span><span class="linebreak"></span>
</p>
<p class="noindent">sic petivi a iudicibus ut, quoniam quidam nobiles homines et de me optime meriti nimis amarent inimicum meum meque inspectante saepe eum in senatu modo severe seducerent, modo familiariter atque hilare amplexarentur, quoniamque illi haberent suum Publium, darent mihi ipsi alium Publium in quo possem illorum animos mediocriter



</p></section><notes></notes></section>