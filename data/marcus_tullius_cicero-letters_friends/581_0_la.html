<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
<span class="br"></span><span class="lineNumber">2</span><span class="br"></span>ore et amore semper habuisti. nam cum senatum a. d. <span class="sc">xiii</span> Kal. Ian. tribuni pl. vocavissent deque alia re referrent, totam rem publicam sum complexus egique acerrime senatumque iam languentem et defessum ad pristinam virtutem consuetudinemque revocavi magis animi quam ingeni viribus. hic dies meaque contentio atque actio spem primum populo Romano attulit libertatis reciperandae. nec vero ipse postea tempus ullum intermisi de re publica non cogitandi solum sed etiam agendi.</p>
<span class="br"></span><span class="lineNumber">3</span><span class="br"></span><p>Quod nisi res urbanas actaque omnia ad te perferri arbitrarer, ipse perscriberem, quamquam eram maximis occupationibus impeditus. sed illa cognosces ex aliis, a me pauca et ea summatim. habemus fortem senatum, consularis partim timidos, partim male sentientis. magnum damnum factum est in Servio. L. Caesar optime sentit, sed, quod avunculus est, non acerrimas dicit sententias. consules egregii, praeclarus D. Brutus, egregius puer Caesar, de quo spero equidem reliqua; hoc vero certum habeto, nisi ille veteranos celeriter conscripsisset legionesque duae de exercitu Antoni ad eius se auctoritatem contulissent atque is oppositus esset terror Antonio, nihil Antonium sceleris, nihil crudelitatis praeteriturum fuisse.</p>
<p>Haec tibi, etsi audita esse arbitrabar, volui tamen notiora esse. plura scribam si plus oti habuero.</p>
</section><notes></notes></section>