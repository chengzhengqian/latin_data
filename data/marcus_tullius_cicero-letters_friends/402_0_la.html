<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

facile passurus esset te carentem patria et fortunis tuis quiete et libere vivere, cogitandum tibi tamen esset Romaene et domi tuae, cuicuimodi<a class="footnoteLink" href="#note_LCL216_334_2" id="target_note_LCL216_334_2"><sup>2</sup></a> res esset, an Mytilenis aut Rhodi malles vivere. sed cum ita late pateat eius potestas quem veremur ut terrarum orbem complexa sit, nonne mavis sine periculo tuae domi esse quam cum periculo alienae? equidem, etiam si oppetenda mors esset, domi atque in patria mallem quam in externis atque alienis locis.</p>
<p>Hoc idem omnes qui te diligunt sentiunt; quorum est magna pro tuis maximis clarissimisque virtutibus multitudo. <span class="br"></span><span class="lineNumber">5</span><span class="br"></span>habemus etiam rationem rei familiaris tuae, quam dissipari nolumus. nam etsi nullam potes<a class="footnoteLink" href="#note_LCL216_334_3" id="target_note_LCL216_334_3"><sup>3</sup></a> accipere iniuriam quae futura perpetua sit, propterea quod neque is qui tenet rem publicam patietur neque ipsa res publica, tamen impetum praedonum in tuas fortunas fieri nolo. ii autem qui essent auderem scribere nisi te intellegere confiderem.</p>
<span class="br"></span><span class="lineNumber">6</span><span class="br"></span><p>Hic te unius sollicitudines, unius etiam multae et adsiduae lacrimae, C. Marcelli, fratris optimi, deprecantur. nos cura et dolore proximi sumus, precibus tardiores quod ius adeundi, cum ipsi deprecatione eguerimus, non habemus, gratia tantum possumus quantum victi. sed tamen consilio &lt;et&gt;<a class="footnoteLink" href="#note_LCL216_334_4" id="target_note_LCL216_334_4"><sup>4</sup></a> studio Marcello non desumus; a tuis reliquis non adhibemur. ad omnia parati sumus.</p>
</section><notes><section class="footnotes"><ul><li class="note" id="note_LCL216_334_2"><a class="footnoteCrossrefLink" href="#target_note_LCL216_334_2" title="Click to highlight in text"><sup class="lineRef">2</sup>cuiusm- (<span class="italic">Lamb</span>.)</a></li><script type="text/javascript">document.getElementById('note_LCL216_334_2').style.display = "none";</script><li class="note" id="note_LCL216_334_3"><a class="footnoteCrossrefLink" href="#target_note_LCL216_334_3" title="Click to highlight in text"><sup class="lineRef">3</sup>potest (<span class="italic">Vict</span>.)</a></li><script type="text/javascript">document.getElementById('note_LCL216_334_3').style.display = "none";</script><li class="note" id="note_LCL216_334_4"><a class="footnoteCrossrefLink" href="#target_note_LCL216_334_4" title="Click to highlight in text"><sup class="lineRef">4</sup>(<span class="italic">Kayser</span>)</a></li><script type="text/javascript">document.getElementById('note_LCL216_334_4').style.display = "none";</script></ul></section></notes></section>