<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
143 (XVI.11)
<span class="salute"></span>
</section>
<p class="noindent"><span class="italic">Scr. ad urbem prid. Id. Ian. an. 49</span></p>
<p class="noindent">TULLIUS ET CICERO, TERENTIA, TULLIA, QQ. TIRONI S. P. D.</p>
<span class="br"></span><span class="lineNumber">1</span><span class="br"></span><p>Etsi opportunitatem operae tuae omnibus locis desidero, tamen non tam mea quam tua causa doleo te non valere. sed quoniam in quartanam conversa vis est morbi (sic enim scribit Curius), spero te diligentia adhibita iam<a class="footnoteLink" href="#note_LCL216_74_1" id="target_note_LCL216_74_1"><sup>1</sup></a> firmiorem fore. modo fac, id quod est humanitatis tuae, ne quid aliud cures hoc tempore nisi ut quam commodissime convalescas. non ignoro quantum ex desiderio labores; sed erunt omnia facilia si valebis. festinare te nolo, ne nauseae molestiam suscipias aeger et periculose hieme naviges.</p>
<span class="br"></span><span class="lineNumber">2</span><span class="br"></span><p>Ego ad urbem accessi prid. Non. Ian. obviam mihi sic est proditum ut nihil posset fieri ornatius. sed incidi in ipsam flammam civilis discordiae, vel potius belli; cui cum cuperem mederi et, ut arbitror, possem, cupiditates certorum hominum (nam ex utraque parte sunt qui pugnare cupiant) impedimento mihi fuerunt. omnino et ipse Caesar, amicus noster, minacis ad senatum et acerbas litteras miserat et erat adhuc impudens, qui exercitum et provinciam invito senatu teneret, et Curio meus illum incitabat. Antonius quidem noster et Q. Cassius nulla vi expulsi ad Caesarem cum Curione profecti erant, postea quam senatus consulibus, praetoribus, tribunis pl. et nobis qui pro



</p></section><notes><section class="footnotes"><ul><li class="note" id="note_LCL216_74_1"><a class="footnoteCrossrefLink" href="#target_note_LCL216_74_1" title="Click to highlight in text"><sup class="lineRef">1</sup>etiam (<span class="italic">C.F.W.Mueller</span>)</a></li><script type="text/javascript">document.getElementById('note_LCL216_74_1').style.display = "none";</script></ul></section></notes></section>