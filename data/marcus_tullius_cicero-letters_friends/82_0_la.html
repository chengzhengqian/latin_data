<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
postea quam ea<a class="footnoteLink" href="#note_LCL205_198_2" id="target_note_LCL205_198_2"><sup>2</sup></a> mutata ratio est, cum viderem me a Caesare honorificentissime tractari et unice diligi hominisque liberalitatem incredibilem et singularem fidem nossem, sic ei te commendavi et tradidi ut gravissime diligentissimeque potui. quod ille ita et accepit et mihi saepe litteris significavit et tibi et verbis et re ostendit mea commendatione sese valde esse commotum. hunc tu virum nactus, si me aut sapere aliquid aut velle tua causa putas, ne dimiseris et, &lt;si&gt; quae te forte res aliquando offenderit, cum ille aut occupatione aut difficultate tardior tibi erit visus, perferto et ultima exspectato; quae ego tibi iucunda et honesta praestabo.</p>
<span class="br"></span><span class="lineNumber">3</span><span class="br"></span><p>Pluribus te hortari non debeo. tantum moneo, neque amicitiae confirmandae clarissimi ac liberalissimi viri neque uberioris provinciae neque aetatis magis idoneum tempus, si hoc amiseris, te esse ullum umquam reperturum. hoc, quem ad modum vos scribere soletis in vestris libris, idem Q. Cornelio videbatur.</p>
<p>In Britanniam te profectum non esse gaudeo, quod et labore caruisti et ego te de rebus illis non audiam. ubi sis hibernaturus et qua spe aut condicione perscribas ad me velim.</p>
</section><notes><section class="footnotes"><ul><li class="note" id="note_LCL205_198_2"><a class="footnoteCrossrefLink" href="#target_note_LCL205_198_2" title="Click to highlight in text"><sup class="lineRef">2</sup>mea R</a></li><script type="text/javascript">document.getElementById('note_LCL205_198_2').style.display = "none";</script></ul></section></notes></section>