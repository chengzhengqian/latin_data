<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
maiorem. de te si dubitemus aut vereamur, simus nostri dissimiles. sed certe, cum ipsi in tua potestate fuerimus tuoque adducti consilio dimiserimus ex municipiis nostros necessarios, neque solum edicto sed etiam litteris id fecerimus, digni sumus quos habeas tui consili participes, in ea <span class="br"></span><span class="lineNumber">2</span><span class="br"></span>praesertim re quae ad nos pertinet. qua re petimus a te facias nos certiores tuae voluntatis in nos, putesne non tutos fore in tanta frequentia militum veteranorum, quos etiam de reponenda ara cogitare audimus; quod velle et probare vix quisquam posse videtur qui nos salvos et honestos velit.</p>
<p>Nos ab initio spectasse otium nec quicquam aliud libertate communi quaesisse exitus declarat. fallere nemo non potest nisi tu, quod certe abest ab tua virtute et fide; sed alius nemo facultatem habet decipiendi nos. tibi enim uni <span class="br"></span><span class="lineNumber">3</span><span class="br"></span>credidimus et credituri sumus. maximo timore de nobis adficiuntur amici nostri; quibus etsi tua fides explorata est, tamen illud in mentem venit, multitudinem veteranorum facilius impelli ab aliis quolibet quam a te retineri posse.</p>
<p>Rescribas nobis ad omnia rogamus. nam illud valde leve est ac nugatorium, ea re denuntiatum esse veteranis quod de commodis eorum mense Iunio laturus esses. quem enim impedimento futurum putas, cum de nobis certum sit nos quieturos? non debemus cuiquam videri nimium cupidi vitae cum accidere nobis nihil possit sine pernicie et confusione omnium rerum.</p>
</section><notes></notes></section>