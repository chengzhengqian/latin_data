<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p>Habes scholam Stoicam:  ὁ σoϕòς εὐθυρρημoνήσει. quam multa ex uno verbo tuo! te adversus me omnia audere gratum est; ego servo et servabo (sic enim adsuevi) Platonis verecundiam. itaque tectis verbis ea ad te scripsi quae apertissimis agunt Stoici. sed illi etiam crepitus aiunt aeque liberos ac ructus esse oportere. honorem igitur Kalendis Martiis.</p>
<p>Tu me diliges et valebis.</p>
</section>
<section class="div2">
<section class="opener">
190 (IX.16)
<span class="salute"></span>
</section>
<p class="noindent"><span class="italic">Scr., ut vid., in Tusculano med. m. Quint. an. 46</span></p>
<p class="noindent">CICERO PAETO S.</p>
<span class="br"></span><span class="lineNumber">1</span><span class="br"></span><p>Delectarunt me tuae litterae, in quibus primum amavi amorem tuum, qui te ad scribendum incitavit verentem ne Silius suo nuntio aliquid mihi sollicitudinis attulisset; de quo et tu mihi antea scripseras bis quidem eodem exemplo, facile ut intellegerem te esse commotum, et ego tibi accurate rescripseram, ut, quo modo in tali re atque tempore, aut liberarem te ista cura aut certe levarem.</p>
<span class="br"></span><span class="lineNumber">2</span><span class="br"></span><p>Sed quoniam proximis quoque litteris ostendis quantae tibi curae sit ea res, sic, mi Paete, habeto, quicquid arte fieri pot&lt;u&gt;erit (non enim iam satis est consilio pugnare,


</p></section><notes></notes></section>