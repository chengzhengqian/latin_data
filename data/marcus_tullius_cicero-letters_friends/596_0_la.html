<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<span class="br"></span><span class="lineNumber">2</span><span class="br"></span><p>Ego, mi Cornifici, quo die primum in spem libertatis ingressus sum et cunctantibus ceteris a. d. <span class="sc">xiii</span> Kal. Ian. fundamenta ieci rei publicae, eo ipso die providi multum atque habui rationem dignitatis tuae; mihi enim est adsensus senatus de obtinendis provinciis. nec vero postea destiti labefactare eum qui summa cum tua iniuria contumeliaque rei publicae provinciam absens obtinebat. itaque crebras, vel potius cottidianas compellationes meas non tulit seque in urbem recepit invitus, neque solum spe sed certa re iam et possessione deturbatus est meo iustissimo honestissimoque convicio.</p>
<p>Te tuam dignitatem summa tua virtute tenuisse provinciaeque honoribus amplissimis adfectum vehementer <span class="br"></span><span class="lineNumber">3</span><span class="br"></span>gaudeo. quod te mihi de Sempronio purgas, accipio excusationem; fuit enim illud quoddam caecum tempus servitutis. ego tuorum consiliorum auctor dignitatisque fautor iratus temporibus in Graeciam desperata libertate rapiebar, cum me etesiae quasi boni cives relinquentem rem publicam prosequi noluerunt austerque adversus maximo flatu me ad tribulis tuos Regium rettulit, atque inde ventis remis in patriam omni festinatione properavi <span class="br"></span><span class="lineNumber">4</span><span class="br"></span>postridieque in summa reliquorum servitute liber unus fui. sic sum in Antonium invectus ut ille non ferret omnemque suum vinulentum furorem in me unum effunderet meque tum elicere vellet ad caedis causam, tum



</p></section><notes></notes></section>