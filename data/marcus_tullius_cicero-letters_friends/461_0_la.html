<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
267 (VII.31)
<span class="salute"></span>
</section>
<p class="noindent"><span class="italic">Scr. Romae m. Febr. an. 44</span></p>
<p class="noindent">CICERO CURIO S. D.</p>
<span class="br"></span><span class="lineNumber">1</span><span class="br"></span><p>Facile perspexi ex tuis litteris, quod semper studui, et me a te plurimi fieri et te intellegere quam mihi carus esses. quod quoniam uterque nostrum consecutus est, reliquum est ut officiis certemus inter nos; quibus aequo animo vel vincam te vel vincar abs te.</p>
<span class="br"></span><span class="lineNumber">2</span><span class="br"></span><p>Acilio non fuisse necesse meas dari litteras facile patior. Sulpici tibi operam intellego ex tuis litteris non multum opus fuisse propter tuas res ita contractas ut, quem ad modum scribis, ‘nec caput nec pedes.’ equidem vellem uti pedes haberent ut aliquando redires. vides enim exaruisse iam veterem urbanitatem, ut Pomponius noster suo iure possit dicere</p>
<blockquote><p>
<span class="line indent1">nisi nos pauci retineamus gloriam antiquam Atticam.</span><span class="linebreak"></span>
</p></blockquote>
<p class="noindent">ergo is tibi, nos ei succedimus. veni igitur, quaeso, ne tamen semen urbanitatis una cum re publica intereat.</p>
</section><notes></notes></section>