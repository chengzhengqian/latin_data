<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
probant. quid quaeris? magna spes est in eo; nihil est quod non existimetur laudis et gloriae causa facturus. Antonius autem, noster familiaris, tanto se odio esse intellegit ut cum interfectores suos domi comprenderit rem proferre non audeat. itaque a. d. <span class="sc">vii</span> Id. Oct. Brundisium erat profectus obviam legionibus Macedonicis quattuor, quas sibi conciliare pecunia cogitabat easque ad urbem adducere et in cervicibus nostris collocare.</p>
<span class="br"></span><span class="lineNumber">3</span><span class="br"></span><p>Habes formam rei publicae, si in castris potest esse res publica. in quo<a class="footnoteLink" href="#note_LCL230_150_2" id="target_note_LCL230_150_2"><sup>2</sup></a> tuam vicem saepe doleo, quod nullam partem per aetatem sanae et salvae rei publicae gustare potuisti. atque antehac quidem sperare saltem licebat; nunc etiam id ereptum est. quae enim est spes, cum in contione dicere ausus sit Antonius Cannutium apud eos locum sibi quaerere quibus se salvo locus in civitate esse non posset?</p>
<span class="br"></span><span class="lineNumber">4</span><span class="br"></span><p>Equidem et haec et omnia quae homini accidere possunt sic fero ut philosophiae magnam habeam gratiam, quae me non modo ab sollicitudine abducit sed etiam contra omnis Fortunae impetus armat, tibique idem censeo faciendum nec a quo culpa absit quicquam in malis numerandum. sed haec tu melius.</p>
<p>Tratorium nostrum cum semper probassem, tum maxime in tuis rebus summam eius fidem, diligentiam prudentiamque cognovi.</p>
<p>Da operam ut valeas. hoc mihi gratius facere nihil potes.</p>
</section><notes><section class="footnotes"><ul><li class="note" id="note_LCL230_150_2"><a class="footnoteCrossrefLink" href="#target_note_LCL230_150_2" title="Click to highlight in text"><sup class="lineRef">2</sup>qua (<span class="italic">Ern</span>.)</a></li><script type="text/javascript">document.getElementById('note_LCL230_150_2').style.display = "none";</script></ul></section></notes></section>