<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
cetera vero, quid quisque me dixisse dicat, aut quo modo ille accipiat, aut qua fide mecum vivant ii qui me adsidue colunt et observant, praestare non possum.</p>
<span class="br"></span><span class="lineNumber">6</span><span class="br"></span><p>Ita fit ut et consiliorum superiorum conscientia et praesentis temporis moderatione me consoler et illam Acci similitudinem non modo iam ad invidiam sed ad Fortunam transferam, quam existimo levem et imbecillam ab animo firmo et gravi tamquam fluctum a saxo frangi oportere. etenim, cum plena sint monumenta Graecorum quem ad modum sapientissimi viri regna tulerint vel Athenis vel Syracusis, cum servientibus suis civitatibus fuerint ipsi quodam modo liberi, ego me non putem tueri meum statum sic posse ut neque offendam animum cuiusquam nec frangam dignitatem meam?</p>
<span class="br"></span><span class="lineNumber">7</span><span class="br"></span><p>Nunc venio ad iocationes tuas, quoniam tu secundum ‘Oenomaum’ Acci non, ut olim solebat, Atellanam sed, ut nunc fit, mimum introduxisti. quem tu mihi Po&lt;m&gt;pilium,<a class="footnoteLink" href="#note_LCL216_202_5" id="target_note_LCL216_202_5"><sup>5</sup></a> quem denarium narras, quam tyrotarichi patinam? facilitate mea ista ferebantur antea; nunc mutata res est. Hirtium ego et Dolabellam dicendi discipulos habeo, cenandi magistros; puto enim te audisse, si forte ad vos omnia perferuntur, illos apud me declamitare, me apud




</p></section><notes><section class="footnotes"><ul><li class="note" id="note_LCL216_202_5"><a class="footnoteCrossrefLink" href="#target_note_LCL216_202_5" title="Click to highlight in text"><sup class="lineRef">5</sup>popillium (ҁ, <span class="italic">Demmel</span>)</a></li><script type="text/javascript">document.getElementById('note_LCL216_202_5').style.display = "none";</script></ul></section></notes></section>