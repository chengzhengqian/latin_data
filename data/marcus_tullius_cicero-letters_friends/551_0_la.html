<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
est visus, ut ad te antea scripsi, vomere suo more, non dicere.</p>
<span class="br"></span><span class="lineNumber">2</span><span class="br"></span><p>Qua re, quod scribis te confidere auctoritate et eloquentia nostra aliquid profici posse, non nihil ut in tantis malis est profectum. intellegit enim populus Romanus tris esse consularis qui, quia de re publica bene senserint, libere locuti sint, tuto in senatum venire non possint. nec est praeterea quod quicquam exspectes. tuus enim necessarius adfinitate nova delectatur, itaque iam non est studiosus ludorum infinitoque fratris tui plausu dirumpitur. alter item adfinis novis commentariis Caesaris delenitus est. sed haec tolerabilia, illud non ferendum, quod est qui vestro anno filium suum consulem futurum putet ob eamque <span class="br"></span><span class="lineNumber">3</span><span class="br"></span>causam se huic latroni deservire prae se ferat. nam L. Cotta, familiaris meus, fatali quadam desperatione, ut ait, minus in senatum venit; L. Caesar, optimus et fortissimus civis, valetudine impeditur; Ser. Sulpicius, et summa auctoritate et optime sentiens, non adest. reliquos exceptis designatisâ€”ignosce mihi, sed non numero consularis.




</p></section><notes></notes></section>