<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

muneris, si quid rogatus fueris, ut facias (quamquam id magnum et amplum est), sed totum tuum esse onus, perficies; nisi forte aut in miseria nimis stulte aut in amicitia nimis impudenter tibi onus impono. sed utrique rei excusationem tuae vitae consuetudo dat. nam quod ita consuesti pro amicis laborare, non iam sic sperant abs te sed etiam sic imperant tibi familiares.</p>
<p>Quod ad librum attinet quem tibi filius dabit, peto a te ne exeat, aut ita corrigas ne mihi noceat.</p>
</section>
<section class="div2">
<section class="opener">
238 (XIII.66)
<span class="salute"></span>
</section>
<p class="noindent"><span class="italic">Scr. Romae fort. m. Ian. an. 45</span></p>
<p class="noindent">M. CICERO P. SERVILIO S.</p>
<span class="br"></span><span class="lineNumber">1</span><span class="br"></span><p>A. Caecinam, maxime proprium clientem familiae vestrae, non commendarem tibi, cum scirem qua fide in tuos, qua clementia in calamitosos soleres esse, nisi me et patris eius, quo sum familiarissime usus, memoria et huius fortuna ita moveret ut hominis omnibus mecum studiis officiisque coniunctissimi movere debebat. a te hoc omni contentione peto, sic ut maiore cura, maiore animi labore petere non possim, ut ad ea quae tua sponte sine cuiusquam commendatione faceres in hominem tantum et talem calamitosum aliquem adferant cumulum meae litterae, quo studiosius eum quibuscumque rebus possis iuves.</p>
</section><notes></notes></section>