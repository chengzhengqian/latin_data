<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

itaque pluribus verbis egi Caesari gratias, meque metuo ne etiam in ceteris rebus honesto otio privarim, quod erat unum solacium in malis. sed tamen, quoniam effugi eius offensionem, qui fortasse arbitraretur me hanc rem publicam non putare si perpetuo tacerem, modice hoc faciam aut etiam intra modum, ut et illius voluntati et meis studiis serviam. nam etsi a prima aetate me omnis ars et doctrina liberalis et maxime philosophia delectavit, tamen hoc studium cottidie ingravescit, credo, et aetatis maturitate ad prudentiam et iis temporum vitiis ut nulla res alia <span class="br"></span><span class="lineNumber">5</span><span class="br"></span>levare animum molestiis possit. a quo studio te abduci negotiis intellego ex tuis litteris, sed tamen aliquid iam noctes te adiuvabunt.</p>
<p>Servius tuus, vel potius noster, summa me observantia colit; cuius ego cum omni probitate summaque virtute tum studiis doctrinaque delector. is mecum saepe de tua mansione aut decessione communicat. adhuc in hac sum sententia, nihil ut faciamus nisi quod maxime Caesar velle videatur. res sunt eius modi ut, si Romae sis, nihil<a class="footnoteLink" href="#note_LCL216_248_3" id="target_note_LCL216_248_3"><sup>3</sup></a> praeter tuos delectare possit. de reliquis nihil melius ipso est; ceteri et cetera eius modi ut, si alterum utrum necesse sit, audire ea malis quam videre. hoc nostrum consilium nobis minime iucundum est, qui te videre cupimus; sed consulimus tibi.</p>
<p>Vale.</p>
</section><notes><section class="footnotes"><ul><li class="note" id="note_LCL216_248_3"><a class="footnoteCrossrefLink" href="#target_note_LCL216_248_3" title="Click to highlight in text"><sup class="lineRef">3</sup>nihil &lt;te&gt; <span class="italic">Man.</span></a></li><script type="text/javascript">document.getElementById('note_LCL216_248_3').style.display = "none";</script></ul></section></notes></section>