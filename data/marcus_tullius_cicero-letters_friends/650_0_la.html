<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<span class="br"></span><span class="lineNumber">3</span><span class="br"></span><p>Itaque a Gadibus mense Aprili binis tabellariis in duas navis impositis et tibi et consulibus et Octaviano scripsi ut me faceretis certiorem quonam modo plurimum possem prodesse rei publicae. sed, ut rationem ineo, quo die proelium Pansa commisit eodem a Gadibus naves profectae sunt; nulla enim post hiemem fuit ante eam diem navigatio. et hercules longe remotus ab omni suspicione futuri civilis tumultus penitus in Lusitania legiones in hibernis collocaram. ita porro festinavit uterque confligere tamquam nihil peius timerent quam ne sine maximo rei publicae detrimento bellum componeretur. sed si properandum fuit, nihil non summi ducis consilio gessisse Hirtium video.</p>
<span class="br"></span><span class="lineNumber">4</span><span class="br"></span><p>Nunc haec mihi scribuntur ex Gallia Lepidi et nuntiantur: Pansae exercitum concisum esse, Pansam ex vulneribus mortuum, eodem proelio Martiam legionem interisse et L. Fabatum et C. Peducaeum et D. Carfulenum; Hirtino<a class="footnoteLink" href="#note_LCL230_340_1" id="target_note_LCL230_340_1"><sup>1</sup></a> autem proelio et quartam legionem et omnis peraeque Antoni caesas, item Hirti, quartam vero, cum castra quoque Antoni cepisset, a quinta legione concisam esse; ibi Hirtium quoque perisse et Pontium Aquilam; dici etiam Octavianum cecidisse (quae si, quod di prohibeant, vera sunt, non mediocriter doleo); Antonium turpiter Mutinae obsessionem reliquisse, sed habere equitum &lt;<span class="sc">v̅</span>&gt;,<a class="footnoteLink" href="#note_LCL230_340_2" id="target_note_LCL230_340_2"><sup>2</sup></a> legiones sub signis armatas tris et P. Bagienni unam, inermis bene multos; Ventidium quoque se cum legione <span class="sc">vii, viii, viiii</span> coniunxisse; si nihil in Lepido spei sit, descensurum ad extrema et non modo nationes sed etiam servitia concitaturum;



</p></section><notes><section class="footnotes"><ul><li class="note" id="note_LCL230_340_1"><a class="footnoteCrossrefLink" href="#target_note_LCL230_340_1" title="Click to highlight in text"><sup class="lineRef">1</sup>Hirtiano ҁ</a></li><script type="text/javascript">document.getElementById('note_LCL230_340_1').style.display = "none";</script><li class="note" id="note_LCL230_340_2"><a class="footnoteCrossrefLink" href="#target_note_LCL230_340_2" title="Click to highlight in text"><sup class="lineRef">2</sup>(<span class="italic">Man</span>.)</a></li><script type="text/javascript">document.getElementById('note_LCL230_340_2').style.display = "none";</script></ul></section></notes></section>