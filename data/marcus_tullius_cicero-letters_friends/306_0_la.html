<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
annus alios induxit ut victoriam sperarent, alios ut ipsum vinci contemnerent. atque horum malorum omnium culpam Fortuna sustinet. quis enim aut Alexandrini belli tantam moram huic bello adiunctum iri aut nescio quem istum Pharnacem Asiae terrorem illaturum putaret?</p>
<span class="br"></span><span class="lineNumber">3</span><span class="br"></span><p>Nos tamen in consilio pari casu dissimili usi sumus. tu enim eam partem petisti ut et consiliis interesses et, quod maxime curam levat, futura animo prospicere posses; ego, qui festinavi ut Caesarem in Italia viderem (sic enim arbitra&lt;ba&gt;mur) eumque multis honestissimis viris conservatis redeuntem ad pacem currentem, ut aiunt, incitarem, ab illo longissime et absum et afui. versor autem in gemitu Italiae et in urbis miserrimis querelis; quibus aliquid opis fortasse ego pro mea, tu pro tua, pro sua quisque parte ferre potuisset si a&lt;u&gt;ctor adfuisset.</p>
<span class="br"></span><span class="lineNumber">4</span><span class="br"></span><p>Qua re velim pro tua perpetua erga me benevolentia scribas ad me quid videas, quid sentias, quid exspectandum, quid agendum nobis existimes. magni erunt mihi tuae litterae. atque utinam primis illis quas Luceria miseras paruissem! sine ulla enim molestia dignitatem meam retinuissem.</p>
</section><notes></notes></section>