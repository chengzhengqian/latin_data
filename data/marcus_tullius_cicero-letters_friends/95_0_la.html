<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
42 (XVI.15)
<span class="salute"></span>
</section>
<p class="noindent"><span class="italic">Scr. in Cumano prid. Id. Apr. an. 53</span></p>
<p class="noindent">TULLIUS TIRONI S.</p>
<span class="br"></span><span class="lineNumber">1</span><span class="br"></span><p>Aegypta ad me venit prid. Id. Apr. is, etsi mihi nuntiavit te plane febri carere et belle habere, tamen, quod negavit te potuisse ad me scribere, curam mi attulit, et eo magis quod Hermia, quem eodem die venire oportuerat, non venerat. incredibili sum sollicitudine de tua valetudine; qua si me liberaris, ego te omni cura liberabo. plura scriberem si iam putarem libenter te legere posse. ingenium tuum, quod ego maximi facio, confer ad te mihi tibique conservandum. cura te etiam atque etiam diligenter.</p>
<p>Vale.</p>
<span class="br"></span><span class="lineNumber">2</span><span class="br"></span><p>Scripta iam epistula Hermia venit. accepi tuam epistulam, vacillantibus litterulis, nec mirum tam gravi morbo. ego ad te Aegyptam misi, quod nec inhumanus est et te visus est mihi diligere, ut is tecum esset, et cum eo cocum quo uterere.</p>
<p>Vale.</p>
</section>
<section class="div2">
<section class="opener">
43 (XVI.10)
<span class="salute"></span>
</section>
<p class="noindent"><span class="italic">Scr. in Cumano <span class="sc">xiv</span> Kal. Mai. an. 53</span></p>
<p class="noindent">TULLIUS TIRONI S.</p>
<span class="br"></span><span class="lineNumber">1</span><span class="br"></span><p>Ego vero cupio te ad me venire, sed viam timeo. gravissime aegrotasti, inedia et purgationibus et vi ipsius morbi
</p></section><notes></notes></section>