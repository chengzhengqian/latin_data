<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
<span class="br"></span><span class="lineNumber">4</span><span class="br"></span>nuntiaverunt. quo audito vehementer sum commotus cum de Syria tum de mea provincia, de reliqua denique Asia. itaque exercitum mihi ducendum per Cappadociae regionem eam quae Ciliciam attingeret putavi. nam si me in Ciliciam demisissem, Ciliciam quidem ipsam propter montis Amani naturam facile tenuissem (duo sunt enim aditus in Ciliciam ex Syria, quorum uterque parvis praesidiis propter angustias intercludi potest, nec est quicquam Cilicia contra Syriam munitius), sed me Cappadocia movebat, quae patet a Syria regesque habet finitimos, qui, etiam si sunt amici nobis, tamen aperte Parthis inimici esse non audent. itaque in Cappadocia extrema non longe a Tauro apud oppidum Cybistra castra feci, ut et Ciliciam tuerer et Cappadociam tenens nova finitimorum consilia impedirem.</p>
<span class="br"></span><span class="lineNumber">5</span><span class="br"></span><p>Interea in hoc tanto motu tantaque exspectatione maximi belli rex Deiotarus, cui non sine causa plurimum semper et meo et tuo et senatus iudicio tributum est, vir cum benevolentia et fide erga populum Romanum singulari tum praestanti<a class="footnoteLink" href="#note_LCL205_474_1" id="target_note_LCL205_474_1"><sup>1</sup></a> magnitudine et animi et consili, legatos ad me misit se cum omnibus suis copiis in mea castra esse venturum. cuius ego studio officioque commotus egi ei per litteras gratias idque ut maturaret hortatus sum.</p>
<span class="br"></span><span class="lineNumber">6</span><span class="br"></span><p>Cum autem ad Cybistra propter rationem belli quinque dies essem moratus, regem Ariobarzanem, cuius salutem a senatu te auctore commendatam habebam, praesentibus insidiis necopinantem liberavi neque solum ei saluti fui sed etiam curavi ut cum auctoritate regnaret. Metram et

</p></section><notes><section class="footnotes"><ul><li class="note" id="note_LCL205_474_1"><a class="footnoteCrossrefLink" href="#target_note_LCL205_474_1" title="Click to highlight in text"><sup class="lineRef">1</sup>praesentia</a></li><script type="text/javascript">document.getElementById('note_LCL205_474_1').style.display = "none";</script></ul></section></notes></section>