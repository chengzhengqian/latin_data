<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

velim me facias ubi sint, quando arcessantur, quo genere vecturae. si enim Damasippus in sententia non manebit, aliquem Pseudodamasippum vel cum iactura reperiemus.</p>
<span class="br"></span><span class="lineNumber">4</span><span class="br"></span><p>Quod ad me de domo scribis iterum, iam id ego proficiscens mandaram meae Tulliae; ea enim ipsa hora acceperam tuas litteras. egeram etiam cum tuo Nicia, quod is utitur, ut scis, familiariter Crasso.<a class="footnoteLink" href="#note_LCL216_268_2" id="target_note_LCL216_268_2"><sup>2</sup></a> ut redii autem, priusquam tuas legi has proximas litteras, quaesivi de mea Tullia quid egisset. per Liciniam se egisse dicebat (sed opinor Crassum<a class="footnoteLink" href="#note_LCL216_268_3" id="target_note_LCL216_268_3"><sup>3</sup></a> uti non ita multum sorore); eam porro negare se audere, cum vir abesset (est enim profectus in Hispaniam Dexius), illo et absente et insciente migrare. est mihi gratissimum tanti a te aestimatam consuetudinem vitae victusque nostri primum ut eam domum sumeres ut non modo prope me sed plane mecum habitare posses, deinde ut migrare tanto opere festines. sed ne vivam si tibi concedo ut eius rei tu cupidior sis quam ego sum. itaque omnia experiar. video enim quid mea intersit, quid utriusque nostrum. si quid egero, faciam ut scias. tu et ad omnia rescribes et quando te exspectem facies me, si tibi videtur, certiorem.</p>
</section><notes><section class="footnotes"><ul><li class="note" id="note_LCL216_268_2"><a class="footnoteCrossrefLink" href="#target_note_LCL216_268_2" title="Click to highlight in text"><sup class="lineRef">2</sup>cassio (<span class="italic">Man</span>.)</a></li><script type="text/javascript">document.getElementById('note_LCL216_268_2').style.display = "none";</script><li class="note" id="note_LCL216_268_3"><a class="footnoteCrossrefLink" href="#target_note_LCL216_268_3" title="Click to highlight in text"><sup class="lineRef">3</sup>cassium (<span class="italic">Man</span>.)</a></li><script type="text/javascript">document.getElementById('note_LCL216_268_3').style.display = "none";</script></ul></section></notes></section>