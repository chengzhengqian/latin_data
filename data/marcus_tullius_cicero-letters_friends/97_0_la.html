<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
fecisti cum eum indignum illa fortuna ac nobis amicum quam servum esse maluisti. mihi crede, tuis et illius litteris perlectis exsilui gaudio, et tibi et ago gratias et <span class="br"></span><span class="lineNumber">2</span><span class="br"></span>gratulor. si enim mihi Stati fidelitas est tantae voluptati, quanti esse in isto haec eadem bona debent additis litteris et sermonibus humanitateque, quae sunt his ipsis commodis potiora! amo te omnibus equidem de maximis causis verum etiam propter hanc, vel quod mihi sic ut debuisti nuntiasti. te totum in litteris vidi.</p>
<p>Sabini pueris et promisi omnia et faciam.</p>
</section>
<section class="div2">
<section class="opener">
45 (II.1)
<span class="salute"></span>
</section>
<p class="noindent"><span class="italic">Scr. Romae parte priore an. 53, ut vid.</span></p>
<p class="noindent">M. CICERO S. D. CURIONI</p>
<span class="br"></span><span class="lineNumber">1</span><span class="br"></span><p>Quamquam me nomine neglegentiae suspectum tibi esse doleo, tamen non tam mihi molestum fuit accusari abs te officium meum quam iucundum requiri, praesertim cum, in quo accusabar, culpa vacarem, in quo autem desiderare te significabas meas litteras, prae te ferres perspectum mihi quidem sed tamen dulcem et optatum amorem tuum. equidem neminem praetermisi, quem quidem ad te perventurum putarem, cui litteras non dederim; etenim


</p></section><notes></notes></section>