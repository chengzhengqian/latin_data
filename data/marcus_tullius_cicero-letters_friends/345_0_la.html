<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

quid faciat tamen non habet; ita se cum multis colligavit.</p>
<span class="br"></span><span class="lineNumber">3</span><span class="br"></span><p>Sed longius progredior; scribo enim ad te. hoc tamen scito, non modo me, qui consiliis non intersum, sed ne ipsum quidem principem scire quid futurum sit; nos enim illi servimus, ipse temporibus. ita nec ille quid tempora postulatura sint nec nos quid ille cogitet scire possumus.</p>
<span class="br"></span><span class="lineNumber">4</span><span class="br"></span><p>Haec tibi antea non rescripsi, non quo cessator esse solerem, praesertim in litteris, sed, cum explorati nihil haberem, nec tibi sollicitudinem ex dubitatione mea nec spem adfirmatione adferre volui. illud tamen adscribam, quod est verissimum, me his temporibus adhuc de isto periculo nihil audisse. tu tamen pro tua sapientia debebis optare optima, cogitare difficillima, ferre quaecumque erunt.</p>
</section>
<section class="div2">
<section class="opener">
196 (IX.15)
<span class="salute"></span>
</section>
<p class="noindent"><span class="italic">Scr. Romae fort. m. interc. priore an. 46</span></p>
<p class="noindent">CICERO PAETO S.</p>
<span class="br"></span><span class="lineNumber">1</span><span class="br"></span><p>Duabus tuis epistulis respondebo: uni quam quadriduo ante acceperam a Zetho, alteri quam attulerat Phileros tabellarius.</p>
<p>Ex prioribus tuis litteris intellexi pergratam tibi esse curam meam valetudinis tuae, quam tibi perspectam esse gaudeo; sed mihi crede, non perinde ut est reapse ex litteris perspicere potuisti. nam cum a satis multis (non enim
</p></section><notes></notes></section>