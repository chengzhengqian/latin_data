<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
222 (VI.10b)
<span class="salute"></span>
</section>
<p class="noindent"><span class="italic">Scr. Romae fort. in. m. Sept. an. 46</span></p>
<p class="noindent">&lt;M. CICERO TREBIANO S.&gt;</p>
<span class="br"></span><span class="lineNumber">1</span><span class="br"></span><p>Antea misissem ad te litteras si genus scribendi invenirem. tali enim tempore aut consolari amicorum est aut polliceri. consolatione non utebar quod ex multis audiebam quam fortiter sapienterque ferres iniuriam temporum quamque te vehementer consolaretur conscientia factorum et consiliorum tuorum. quod quidem si facis, magnum fructum studiorum optimorum capis, in quibus te semper scio esse versatum, idque ut facias etiam atque etiam te hortor.</p>
<span class="br"></span><span class="lineNumber">2</span><span class="br"></span><p>Simul et illud tibi, homini peritissimo rerum et exemplorum et omnis vetustatis, ne ipse quidem rudis sed et in studio minus fortasse quam vellem et in rebus atque usu plus etiam quam vellem versatus spondeo, tibi istam acerbitatem et iniuriam non diuturnam fore. nam et ipse qui plurimum potest cottidie magis mihi delabi ad aequitatem et ad †rerum†<a class="footnoteLink" href="#note_LCL216_302_1" id="target_note_LCL216_302_1"><sup>1</sup></a> naturam videtur et ipsa causa ea est ut iam simul cum re publica, quae in perpetuum iacere non potest, necessario reviviscat atque recreetur; cottidieque aliquid fit lenius et liberalius quam timebamus. quae quoniam in temporum inclinationibus saepe parvis posita sunt, omnia momenta observabimus neque ullum praetermittemus tui iuvandi et levandi locum.</p>
</section><notes><section class="footnotes"><ul><li class="note" id="note_LCL216_302_1"><a class="footnoteCrossrefLink" href="#target_note_LCL216_302_1" title="Click to highlight in text"><sup class="lineRef">1</sup>veram &lt;suam&gt; <span class="italic">coni. SB</span> (<span class="italic">laudatis in comm. add. Plut.</span> Pelop.
<span class="italic">31</span> Ἀλεξάνδρον … πάλιν εἰς τὴν αὑτοῦ φύσιν ἀναδραμόντος)</a></li><script type="text/javascript">document.getElementById('note_LCL216_302_1').style.display = "none";</script></ul></section></notes></section>