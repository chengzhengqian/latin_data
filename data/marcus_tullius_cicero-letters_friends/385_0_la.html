<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

sed cum consili tui bene fortiterque suscepti eum tibi finem statueris quem ipsa Fortuna terminum nostrarum contentionum esse voluisset, oro obtestorque te pro vetere nostra coniunctione ac necessitudine proque summa mea in te benevolentia et tua in me pari te ut nobis, parenti, coniugi, tuisque omnibus, quibus es fuistique semper carissimus, salvum conserves, incolumitati tuae tuorumque qui ex te pendent consulas, quae didicisti quaeque ab adulescentia pulcherrime a sapientissimis viris tradita memoria et scientia comprehendisti iis hoc tempore utare, quos coniunctos summa benevolentia plurimisque officiis amisisti eorum desiderium, si non aequo animo, at forti feras.</p>
<span class="br"></span><span class="lineNumber">3</span><span class="br"></span><p>Ego quid possim nescio, vel potius me parum posse sentio. illud tamen tibi polliceor, me quaecumque saluti dignitatique tuae conducere arbitrabor tanto studio esse facturum quanto semper tu et studio et officio in meis rebus fuisti. hanc meam voluntatem ad matrem tuam, optimam feminam tuique amantissimam, detuli. si quid ad me scripseris, ita faciam ut te velle intellexero. sin autem tu minus scripseris, ego tamen omnia quae tibi utilia esse arbitrabor summo studio diligenterque curabo.</p>
<p>Vale.</p>
</section><notes></notes></section>