<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
tuum commodum, quae ad honorem, quae ad dignitatem pertinerent. pro his rebus nullam mihi abs te relatam esse gratiam tu es optimus testis, contra etiam esse aliquid abs te profectum ex multis audivi; nam comperisse me non audeo dicere, ne forte id ipsum verbum ponam quod abs te aiunt falso in me solere conferri. sed ea quae ad me delata sunt malo te ex Pomponio, cui non minus molesta fuerunt, quam ex meis litteris cognoscere. meus in te animus quam singulari officio fuerit, et senatus et populus Romanus testis est; tu quam gratus erga me fueris ipse existimare potes, quantum mihi debeas ceteri existiment.<a class="footnoteLink" href="#note_LCL205_56_1" id="target_note_LCL205_56_1"><sup>1</sup></a></p>
<span class="br"></span><span class="lineNumber">3</span><span class="br"></span><p>Ego quae tua causa antea feci, voluntate sum adductus posteaque constantia; sed reliqua, mihi crede, multo maius meum studium maioremque gravitatem et laborem desiderant. quae ego si non profundere ac perdere videbor, omnibus meis viribus sustinebo; sin autem ingrata esse sentiam, non committam ut tibi ipsi insanire videar. ea quae sint et cuius modi poteris ex Pomponio cognoscere. atque ipsum tibi Pomponium ita commendo ut, quamquam ipsius causa confido te facturum esse omnia, tamen abs te hoc petam ut, si quid in te residet amoris erga me, id omne in Pomponi negotio ostendas. hoc mihi nihil gratius facere potes.</p>
</section><notes><section class="footnotes"><ul><li class="note" id="note_LCL205_56_1"><a class="footnoteCrossrefLink" href="#target_note_LCL205_56_1" title="Click to highlight in text"><sup class="lineRef">1</sup>existimant</a></li><script type="text/javascript">document.getElementById('note_LCL205_56_1').style.display = "none";</script></ul></section></notes></section>