<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p>Nec tam gloriosum exitum tui iudici exstitisse sed tam pravam inimicorum tuorum mentem fuisse mirabar. ‘de ambitu vero quid interest’ inquies ‘an de maiestate?’ ad rem, nihil; alterum enim non attigisti, alteram auxisti. verum tamen est maiestas, etsi Sulla voluit ne in quemvis impune declamari liceret, &lt;ambigua&gt;;<a class="footnoteLink" href="#note_LCL205_332_1" id="target_note_LCL205_332_1"><sup>1</sup></a> ambitus vero ita apertam vim habet ut aut accusetur improbe aut defendatur. quid enim? facta necne facta largitio ignorari potest? tuorum autem honorum cursus cui suspectus umquam fuit? me miserum, qui non adfuerim! quos ego risus excitassem!</p>
<span class="br"></span><span class="lineNumber">3</span><span class="br"></span><p>Sed de maiestatis iudicio duo mihi illa ex tuis litteris iucundissima fuerunt: unum, quod te ab ipsa re publica defensum scribis, quae quidem etiam in summa bonorum et fortium civium copia tueri talis viros deberet, nunc vero eo magis quod tanta penuria est in omni vel honoris vel aetatis gradu ut tam&lt;quam&gt;<a class="footnoteLink" href="#note_LCL205_332_2" id="target_note_LCL205_332_2"><sup>2</sup></a> orba civitas talis tutores complecti debeat; alterum, quod Pompei et Bruti fidem benevolentiamque mirifice laudas. laetor virtute et officio cum tuorum necessariorum, meorum amicissimorum, tum alterius omnium saeculorum et gentium principis, alterius iam pridem iuventutis, celeriter, ut spero, civitatis. de



</p></section><notes><section class="footnotes"><ul><li class="note" id="note_LCL205_332_1"><a class="footnoteCrossrefLink" href="#target_note_LCL205_332_1" title="Click to highlight in text"><sup class="lineRef">1</sup>(<span class="italic">Lehmann, alii alia</span>)</a></li><script type="text/javascript">document.getElementById('note_LCL205_332_1').style.display = "none";</script><li class="note" id="note_LCL205_332_2"><a class="footnoteCrossrefLink" href="#target_note_LCL205_332_2" title="Click to highlight in text"><sup class="lineRef">2</sup>tam (<span class="italic">coni. SB,* qui scripsit</span> iam)</a></li><script type="text/javascript">document.getElementById('note_LCL205_332_2').style.display = "none";</script></ul></section></notes></section>