<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p>Litterae tuae mirabiliter gratae sunt senatui cum rebus ipsis, quae erant gravissimae et maximae, fortissimi animi summique consili, tum etiam gravitate sententiarum atque <span class="br"></span><span class="lineNumber">2</span><span class="br"></span>verborum. sed, mi Plance, incumbe ut belli extrema perficias. in hoc erit summa et gratia et gloria. cupio omnia rei publicae causa; sed mehercules in ea conservanda iam defatigatus non multo plus patriae faveo quam tuae gloriae, cuius maximam facultatem tibi di immortales, ut spero, dederunt; quam complectere obsecro. qui enim Antonium oppresserit, is hoc bellum taeterrimum periculosissimumque confecerit.</p>
</section>
<section class="div2">
<section class="opener">
394 (XI.12)
<span class="salute"></span>
</section>
<p class="noindent"><span class="italic">Scr. Romae c. <span class="sc">iii</span> Id. Mai. an. 43</span></p>
<p class="noindent">M. CICERO S. D. D. BRUTO IMP. COS. DESIG.</p>
<span class="br"></span><span class="lineNumber">1</span><span class="br"></span><p>Tris uno die a te accepi epistulas, unam brevem, quam Flacco Volumnio dederas, duas pleniores, quarum alteram tabellarius T. Vibi attulit, alteram ad me misit Lupus.</p>
<p>Ex tuis litteris et ex Graecei oratione non modo non restinctum bellum sed etiam inflammatum videtur. non dubito autem pro tua singulari prudentia quin perspicias, si aliquid firmitatis nactus sit Antonius, omnia tua illa praeclara in rem publicam merita ad nihilum esse ventura. ita


</p></section><notes></notes></section>