<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<span class="br"></span><span class="lineNumber">4</span><span class="br"></span><p>Nunc ad epistulam venio; cui copiose et suaviter scriptae nihil est quod multa respondeam. primum enim ego illas Calvo litteras misi non plus quam has quas nunc legis existimans exituras; aliter enim scribimus quod eos solos quibus mittimus, aliter quod multos lecturos putamus. deinde ingenium eius maioribus<a class="footnoteLink" href="#note_LCL216_260_1" id="target_note_LCL216_260_1"><sup>1</sup></a> extuli laudibus quam tu id vere potuisse fieri putas primum quod ita iudicabam. acute movebatur, genus quoddam sequebatur in quo iudicio lapsus, quo valebat, tamen adsequebatur quod probarat;<a class="footnoteLink" href="#note_LCL216_260_2" id="target_note_LCL216_260_2"><sup>2</sup></a> multae erant et reconditae litterae. vis non erat; ad eam igitur adhortabar. in excitando autem et in acuendo plurimum valet si laudes eum quem cohortere. habes de Calvo iudicium et consilium meum; consilium, quod hortandi causa laudavi, iudicium, quod de ingenio eius valde existimavi bene.</p>
<span class="br"></span><span class="lineNumber">5</span><span class="br"></span><p>Reliquum est tuam profectionem amore prosequar, reditum spe exspectem, absentem memoria colam, omne desiderium litteris mittendis accipiendisque leniam. tu velim tua in me studia et officia multum tecum recordere. quae cum tibi liceat, mihi nefas sit oblivisci, non modo virum bonum me existimabis verum etiam te a me amari plurimum iudicabis.</p>
<p>Vale.</p>
</section><notes><section class="footnotes"><ul><li class="note" id="note_LCL216_260_1"><a class="footnoteCrossrefLink" href="#target_note_LCL216_260_1" title="Click to highlight in text"><sup class="lineRef">1</sup>melior- (<span class="italic">Ern</span>.)</a></li><script type="text/javascript">document.getElementById('note_LCL216_260_1').style.display = "none";</script><li class="note" id="note_LCL216_260_2"><a class="footnoteCrossrefLink" href="#target_note_LCL216_260_2" title="Click to highlight in text"><sup class="lineRef">2</sup>probaret (<span class="italic">Nipperdey</span>)</a></li><script type="text/javascript">document.getElementById('note_LCL216_260_2').style.display = "none";</script></ul></section></notes></section>