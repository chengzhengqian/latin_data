<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
276 (XIII.79)
<span class="salute"></span>
</section>
<p class="noindent"><span class="italic">Scr. Romae an. 47 vel 46</span></p>
<p class="noindent">M. CICERO S. D. ALLIENO PRO COS.</p>
<p>Et te scire arbitror quanti fecerim C. Avianium Flaccum et ego ex ipso audieram, optimo et gratissimo homine, quam a te liberaliter esset tractatus. eius filios dignissimos illo patre meosque necessarios, quos ego unice diligo, commendo tibi sic ut maiore studio nullos commendare possim. C. Avianius in Sicilia est, Marcus est nobiscum; ut illius dignitatem praesentis ornes, rem utriusque defendas te rogo. hoc mihi gratius in ista provincia facere nihil potes, idque ut facias te vehementer etiam atque etiam rogo.</p>
</section>
<section class="div2">
<section class="opener">
277 (XIII.10)
<span class="salute"></span>
</section>
<p class="noindent"><span class="italic">Scr. Romae fort. in. an. 46</span></p>
<p class="noindent">CICERO BRUTO S.</p>
<span class="br"></span><span class="lineNumber">1</span><span class="br"></span><p>Cum ad te tuus quaestor, M. Varro, proficisceretur, commendatione egere eum non putabam; satis enim commendatum tibi eum arbitrabar ab ipso more maiorum, qui, ut te non fugit, hanc quaesturae coniunctionem liberorum necessitudini proximam voluit esse. sed cum sibi ita persuasisset ipse, meas de se accurate scriptas litteras maximum apud te pondus habituras, a meque contenderet ut quam diligentissime scriberem, malui facere quod meus

</p></section><notes></notes></section>