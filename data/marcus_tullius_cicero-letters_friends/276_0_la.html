<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
146 (XVI.12)
<span class="salute"></span>
</section>
<p class="noindent"><span class="italic">Scr. Capuae <span class="sc">iv</span> Kal. Febr. an. 49</span></p>
<p class="noindent">TULLIUS S. D. TIRONI SUO</p>
<span class="br"></span><span class="lineNumber">1</span><span class="br"></span><p>Quo in discrimine versetur salus mea et bonorum omnium atque universae rei publicae ex eo scire potes quod domos nostras et patriam ipsam vel diripiendam vel inflammandam reliquimus. in eum locum res deducta est ut, nisi qui deus vel casus aliquis subvenerit, salvi esse nequeamus.</p>
<span class="br"></span><span class="lineNumber">2</span><span class="br"></span><p>Equidem, ut veni ad urbem, non destiti omnia et sentire et dicere et facere quae ad concordiam pertinerent. sed mirus invaserat furor non solum improbis sed etiam iis qui boni habentur, ut pugnare cuperent, me clamante nihil esse bello civili miserius. itaque, cum Caesar amentia quadam raperetur et oblitus nominis atque honorum suorum Ariminum, Pisaurum, Anconam, Arretium occupavisset, urbem reliquimus, quam sapienter aut quam fortiter nihil attinet disputari.</p>
<span class="br"></span><span class="lineNumber">3</span><span class="br"></span><p>Quo quidem in casu simus vides. feruntur omnino condiciones ab illo, ut Pompeius eat in Hispaniam, dilectus qui sunt habiti et praesidia nostra dimittantur; se ulteriorem Galliam Domitio, citeriorem Considio Noniano (his enim obtigerunt) traditurum; ad consulatus petitionem se venturum, neque se iam velle absente se rationem haberi suam; se praesentem trinum nundinum petiturum. accepimus condiciones, sed ita ut removeat praesidia ex iis locis quae occupavit, ut sine metu de his ipsis condicionibus <span class="br"></span><span class="lineNumber">4</span><span class="br"></span>Romae senatus haberi possit. id ille si fecerit, spes est
</p></section><notes></notes></section>