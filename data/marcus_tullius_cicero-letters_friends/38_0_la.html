<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
omnia quae ne per populum quidem sine seditione se &lt;posse&gt;<a class="footnoteLink" href="#note_LCL205_110_3" id="target_note_LCL205_110_3"><sup>3</sup></a> adsequi arbitrabantur per senatum consecuti sunt. nam et stipendium Caesari decretum est et decem legati, et ne lege Sempronia succederetur facile perfectum est. quod e[g]o ad te brevius scribo quia me status hic rei publicae non delectat, scribo tamen ut te admoneam, quod ipse litteris omnibus a pueritia deditus experiendo tamen magis quam discendo cognovi, tu ut tuis rebus integris discas: neque salutis nostrae rationem habendam nobis esse sine dignitate neque dignitatis sine salute.</p>
<span class="br"></span><span class="lineNumber">11</span><span class="br"></span><p>Quod mihi de filia et de Crassipede gratularis, agnosco humanitatem tuam speroque et opto nobis hanc coniunctionem voluptati fore. Lentulum nostrum, eximia spe, summa virtute adulescentem, cum ceteris artibus quibus studuisti semper ipse tum in primis imitatione tui fac erudias; nulla enim erit hac praestantior disciplina. quem nos et quia tuus et quia te dignus est filius et quia nos diligit semperque dilexit in primis amamus carumque habemus.</p>
</section><notes><section class="footnotes"><ul><li class="note" id="note_LCL205_110_3"><a class="footnoteCrossrefLink" href="#target_note_LCL205_110_3" title="Click to highlight in text"><sup class="lineRef">3</sup>(<span class="italic">Lamb</span>.)</a></li><script type="text/javascript">document.getElementById('note_LCL205_110_3').style.display = "none";</script></ul></section></notes></section>