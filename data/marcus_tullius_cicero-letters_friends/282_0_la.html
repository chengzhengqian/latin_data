<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
150 (IV.1)
<span class="salute"></span>
</section>
<p class="noindent"><span class="italic">Scr. in Cumano c. <span class="sc">x</span> Kal. Mai. an. 49</span></p>
<p class="noindent">M. CICERO S. D. SER. SULPICIO</p>
<span class="br"></span><span class="lineNumber">1</span><span class="br"></span><p>C. Trebatius, familiaris meus, ad me scripsit te ex se quaesisse quibus in locis essem, molesteque te ferre quod me propter valetudinem tuam, cum ad urbem accessissem, non vidisses, et hoc tempore velle te mecum, si propius accessissem, de officio utriusque nostrum communicare.</p>
<p>Utinam, Servi, salvis rebus (sic enim est dicendum) colloqui potuissemus inter nos! profecto aliquid opis occidenti rei publicae tulissemus. cognoram enim iam absens te haec mala multo ante providentem defensorem pacis et in consulatu tuo et post consulatum fuisse. ego autem, cum consilium tuum probarem et idem ipse sentirem, nihil proficiebam. sero enim veneram, solus eram, rudis esse videbar in causa, incideram in hominum pugnandi cupidorum insanias. nunc, quoniam nihil iam videmur opitulari posse rei publicae, si quid est in quo nobismet ipsis consulere possimus, non ut aliquid ex pristino statu nostro retineamus sed ut quam honestissime lugeamus, nemo est omnium quicum potius mihi quam tecum communicandum putem. nec enim clarissimorum virorum, quorum similes esse debemus, exempla neque doctissimorum, quos semper coluisti, praecepta te fugiunt. atque ipse antea ad te scripsissem te frustra in senatum, sive potius in

</p></section><notes></notes></section>