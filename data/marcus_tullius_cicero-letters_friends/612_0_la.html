<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
dici causa, malle me tuum iudicium quam ex altera parte omnium istorum. tu enim a certo sensu et vero iudicas de nobis; quod isti ne faciant summa malevolentia et livore impediuntur. interpellent me quo minus honoratus sim, dum ne interpellent quo minus res publica a me commode administrari possit. quae quanto sit in periculo quam potero brevissime exponam.</p>
<span class="br"></span><span class="lineNumber">2</span><span class="br"></span><p>Primum omnium quantam perturbationem rerum urbanarum adferat obitus consulum, quantamque cupiditatem hominibus honoris iniciat vacuitas non te fugit. satis me multa scripsisse quae litteris commendari possint arbitror. scio enim cui scribam.</p>
<span class="br"></span><span class="lineNumber">3</span><span class="br"></span><p>Revertor nunc ad Antonium. qui ex fuga cum parvulam manum peditum haberet inermium, ergastula solvendo omneque genus hominum abripiendo satis magnum numerum videtur effecisse. hoc accessit manus Ventidi, quae trans Appenninum itinere facto difficillimo ad Vada pervenit atque ibi se cum Antonio coniunxit. est numerus veteranorum et armatorum satis frequens cum Ventidio.</p>
<span class="br"></span><span class="lineNumber">4</span><span class="br"></span><p>Consilia Antoni haec sint necesse est, aut ad Lepidum ut se conferat, si recipitur, aut Appennino Alpibusque se teneat et decursionibus per equites, quos habet multos, vastet ea loca in quae incurrerit, aut rursus se in Etruriam referat, quod ea pars Italiae sine exercitu est. quod si me Caesar audisset atque Appenninum transisset, in tantas angustias Antonium compulissem ut inopia potius quam ferro conficeretur. sed neque Caesari imperari potest nec

</p></section><notes></notes></section>