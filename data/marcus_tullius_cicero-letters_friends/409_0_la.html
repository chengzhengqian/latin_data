<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
nullum omnino fuisset. rationem haberi absentis non tam pugnavi ut liceret quam ut, quoniam ipso consule pugnante populus iusserat, haberetur. causa orta belli est: quid ego praetermisi aut monitorum aut querelarum, cum <span class="br"></span><span class="lineNumber">6</span><span class="br"></span>vel iniquissimam pacem iustissimo bello anteferrem? victa est auctoritas mea, non tam a Pompeio (nam is movebatur) quam ab iis qui duce Pompeio freti peropportunam et rebus domesticis et cupiditatibus suis illius belli victoriam fore putabant. susceptum bellum est quiescente me, depulsum ex Italia manente me quoad potui. sed valuit apud me plus pudor meus quam timor; veritus sum deesse Pompei saluti, cum ille aliquando non defuisset meae. itaque vel officio vel fama bonorum vel pudore victus ut in fabulis Amphiaraus sic ego</p>
<p class="lineGroup">
<span class="line indent4">prudens et sciens</span><span class="linebreak"></span>
<span class="line indent1">ad pestem ante oculos positam</span><span class="linebreak"></span>
</p>
<p class="noindent">sum profectus. quo in bello nihil adversi accidit non praedicente me.</p>
<span class="br"></span><span class="lineNumber">7</span><span class="br"></span><p>Qua re, quoniam, ut augures et astrologi solent, ego quoque augur publicus ex meis superioribus praedictis constitui apud te auctoritatem auguri et divinationis meae, debebit habere fidem nostra praedictio. non igitur ex alitis



</p></section><notes></notes></section>