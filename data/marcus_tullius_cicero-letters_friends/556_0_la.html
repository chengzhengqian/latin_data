<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
348 (XI.27)
<span class="salute"></span>
</section>
<p class="noindent"><span class="italic">Scr. in Tusculano med. m. Oct., ut vid., an. 44</span></p>
<p class="noindent">M. CICERO MATIO S.</p>
<span class="br"></span><span class="lineNumber">1</span><span class="br"></span><p>Nondum satis constitui molestiaene plus an voluptatis attulerit mihi Trebatius noster, homo cum plenus offici tum utriusque nostrum amantissimus. nam cum in Tusculanum vesperi venissem, postridie ille ad me, nondum satis firmo corpore cum esset, mane venit. quem cum obiurgarem quod parum valetudini parceret, tum ille nihil sibi longius fuisse quam ut me videret. ‘numquidnam’ inquam ‘novi?’ detulit ad me querelam tuam.</p>
<span class="br"></span><span class="lineNumber">2</span><span class="br"></span><p>De qua prius quam respondeo, pauca proponam. quantum memoria repetere praeterita possum, nemo est mihi te amicus antiquior. sed vetustas habet aliquid commune cum multis, amor non habet. dilexi te quo die cognovi, meque a te diligi iudicavi. tuus deinde discessus isque diuturnus, ambitio nostra et vitae dissimilitudo non est passa voluntates nostras consuetudine conglutinari. tuum tamen erga me animum agnovi multis annis ante bellum civile, cum Caesar esset in Gallia. quod enim vehementer mihi utile esse putabas nec inutile ipsi Caesari perfecisti, ut ille me diligeret, coleret, haberet in suis. multa praetereo quae temporibus illis inter nos familiarissime dicta, scripta,
</p></section><notes></notes></section>