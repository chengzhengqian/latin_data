<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
358 (X.4)
<span class="salute"></span>
</section>
<p class="noindent"><span class="italic">Scr. in Gallia Transalpina ex. m. Dec. an. 44</span></p>
<p class="noindent">PLANCUS C1CERONI</p>
<span class="br"></span><span class="lineNumber">1</span><span class="br"></span><p>Gratissimae mihi tuae litterae fuerunt, quas ex Furni sermone te scripsisse animadverti. ego autem praeteriti temporis excusationem adfero quod te profectum audieram nec multo ante redisse scivi quam ex epistula tua cognovi. nullum enim in te officium ne minimum quidem sine maxima culpa videor posse praeterire, in quo tuendo habeo causas plurimas vel paternae necessitudinis vel meae a pueritia observantiae vel tui erga me mutui amoris.</p>
<span class="br"></span><span class="lineNumber">2</span><span class="br"></span><p>Qua re, mi Cicero, quod mea tuaque patitur aetas, persuade tibi te unum esse in quo ego colendo patriam mihi constituerim sanctitatem. omnia igitur tua consilia mihi non magis prudentiae plena, quae summa est, videntur quam fidelitatis, quam ego ex mea conscientia metior. qua re, si aut aliter sentirem, certe admonitio tua me reprimere aut, si dubitarem, hortatio impellere posset ut id sequerer quod tu optimum putares. nunc vero quid est quod me in aliam partem trahere possit? quaecumque in me bona sunt aut Fortunae beneficio tributa aut meo labore parta, etsi a te propter amorem carius sunt aestimata, tamen vel inimicissimi iudicio tanta sunt ut praeter bonam famam nihil desiderare videantur.</p>
<span class="br"></span><span class="lineNumber">3</span><span class="br"></span><p>Qua re hoc unum tibi persuade, quantum viribus eniti, consilio providere, auctoritate monere potuero, hoc omne
</p></section><notes></notes></section>