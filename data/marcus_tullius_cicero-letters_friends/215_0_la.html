<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
socius vel minister consiliorum? tametsi hoc minime tibi deest; sed tamen efficeret magnitudo et vis amoris mei consilio te ut possem iuvare.</p>
<span class="br"></span><span class="lineNumber">3</span><span class="br"></span><p>Scribam ad te plura alias; paucis enim diebus eram missurus domesticos tabellarios, ut, quoniam sane feliciter et ex mea sententia rem publicam gessimus, unis litteris totius aestatis res gestas ad senatum perscriberem. de sacerdotio tuo quantam curam adhibuerim quamque difficili in re atque causa cognosces ex iis litteris quas Thrasoni, liberto tuo, dedi.</p>
<span class="br"></span><span class="lineNumber">4</span><span class="br"></span><p>Te, mi Curio, pro tua incredibili in me benevolentia meaque item in te singulari rogo atque oro ne patiare quicquam mihi ad hanc provincialem molestiam temporis prorogari. praesens tecum egi, cum te tribunum pl. isto anno fore non putarem, itemque petivi saepe per litteras, sed tum quasi a senatore, nobilissimo tamen adulescente et gratiosissimo, nunc a tribuno pl. et a Curione tribuno, non ut decernatur aliquid novi, quod solet esse difficilius, sed ut ne quid novi decernatur, ut et senati consultum et leges<a class="footnoteLink" href="#note_LCL205_464_4" id="target_note_LCL205_464_4"><sup>4</sup></a> defendas, eaque mihi condicio maneat qua profectus sum. hoc te vehementer etiam atque etiam rogo.</p>
</section><notes><section class="footnotes"><ul><li class="note" id="note_LCL205_464_4"><a class="footnoteCrossrefLink" href="#target_note_LCL205_464_4" title="Click to highlight in text"><sup class="lineRef">4</sup>legem <span class="italic">coni. SB</span></a></li><script type="text/javascript">document.getElementById('note_LCL205_464_4').style.display = "none";</script></ul></section></notes></section>