<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
160 (XIV.19)
<span class="salute"></span>
</section>
<p class="noindent"><span class="italic">Scr. Brundisii <span class="sc">iv</span> Kal. Dec. an. 48</span></p>
<p class="noindent">TULLIUS TERENTIAE SUAE S. D.</p>
<p>In maximis meis doloribus excruciat me valetudo Tulliae nostrae, de qua nihil est quod ad te plura scribam; tibi enim aeque magnae curae esse certo scio. quod me propius vultis accedere, video ita esse faciendum et iam ante fecissem, sed me multa impediverunt, quae ne nunc quidem expedita sunt. sed a Pomponio exspecto litteras, quas ad me quam primum perferendas cures velim.</p>
<p>Da operam ut valeas.</p>
</section>
<section class="div2">
<section class="opener">
161 (XIV.9)
<span class="salute"></span>
</section>
<p class="noindent"><span class="italic">Scr. Brundisii a. d. <span class="sc">xiv</span> Kal. Ian., ut vid., an. 48</span></p>
<p class="noindent">TULLIUS TERENTIAE SUAE S. P.</p>
<p>Ad ceteras meas miserias accessit dolor et de Dolabellae valetudine et de Tulliae. omnino de omnibus rebus nec quid consili capiam nec quid faciam scio. tu velim tuam et Tulliae valetudinem cures.</p>
<p>Vale.</p>
</section><notes></notes></section>