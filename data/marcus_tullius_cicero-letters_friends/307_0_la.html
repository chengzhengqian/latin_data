<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
175 (IX.1)
<span class="salute"></span>
</section>
<p class="noindent"><span class="italic">Scr. Romae ex. an. 47 aut in. an. 46</span></p>
<p class="noindent">CICERO M. VARRONI S.</p>
<span class="br"></span><span class="lineNumber">1</span><span class="br"></span><p>Ex iis litteris quas Atticus a te missas mihi legit quid ageres et ubi esses cognovi; quando autem te visuri essemus, nihil sane ex isdem litteris potui suspicari. in spem tamen venio appropinquare tuum adventum. qui mihi utinam solacio sit! etsi tot tantisque rebus urgemur ut nullam adlevationem quisquam non stultissimus sperare debeat. sed tamen aut tu potes me aut ego te fortasse aliqua re <span class="br"></span><span class="lineNumber">2</span><span class="br"></span>iuvare. scito enim me, postea quam in urbem venerim, redisse cum veteribus amicis, id est cum libris nostris, in gratiam. etsi non idcirco eorum usum dimiseram quod iis suscenserem sed quod eorum me suppudebat; videbar enim mihi, cum me in res turbulentissimas infidelissimis sociis demi&lt;si&gt;ssem, praeceptis illorum non satis paruisse. ignoscunt mihi, revocant in consuetudinem pristinam teque, quod in ea permanseris, sapientiorem quam me dicunt fuisse. quam ob rem, quoniam placatis iis utor, videor sperare debere, si te viderim, et ea quae premant et ea quae impendeant me facile laturum.</p>
<p>Quam ob rem, sive in Tusculano sive in Cumano, &lt;sive ad me sive&gt;<a class="footnoteLink" href="#note_LCL216_144_1" id="target_note_LCL216_144_1"><sup>1</sup></a> ad te placebit, sive, quod minime velim, Romae, dum modo simul simus, perficiam profecto ut id utrique nostrum commodissimum esse videatur.</p>
</section><notes><section class="footnotes"><ul><li class="note" id="note_LCL216_144_1"><a class="footnoteCrossrefLink" href="#target_note_LCL216_144_1" title="Click to highlight in text"><sup class="lineRef">1</sup>(<span class="italic">SB</span>)</a></li><script type="text/javascript">document.getElementById('note_LCL216_144_1').style.display = "none";</script></ul></section></notes></section>