<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
quam exspectaram praestiterunt. quae cum viderem (neque erant obscura), non tamen tam acerba mihi haec accidebant quam erant illa grata quae fecerant.</p>
<span class="br"></span><span class="lineNumber">6</span><span class="br"></span><p>Itaque, quamquam et Pompeio plurimum te quidem ipso praedicatore ac teste debebam et eum non solum beneficio sed amore etiam et perpetuo quodam iudicio meo diligebam, tamen non reputans quid ille vellet in omnibus meis sententiis de re publica pristinis per&lt;ma&gt;nebam. <span class="br"></span><span class="lineNumber">7</span><span class="br"></span>ego sedente Cn. Pompeio, cum ut laudaret P. Sestium introisset in urbem dixissetque testis Vatinius me fortuna et felicitate C. Caesaris commotum illi amicum esse coepisse, dixi me M. Bibuli fortunam, quam ille adflictam putaret, omnium triumphis victoriisque anteferre, dixique eodem teste alio loco eosdem esse qui Bibulum exire domo prohibuissent et qui me coegissent. tota vero interrogatio mea nihil habuit nisi reprehensionem illius tribunatus. in qua omnia dicta sunt libertate animoque maximo de vi, de auspiciis, de donatione regnorum, neque vero hac in causa modo sed constanter saepe in senatu. <span class="br"></span><span class="lineNumber">8</span><span class="br"></span>quin etiam Marcellino et Philippo consulibus Non. Apr. mihi est senatus adsensus ut de agro Campano frequenti senatu Id. Mai. referretur. num potui magis in arcem illius causae invadere aut magis oblivisci temporum meorum, meminisse actionum?</p>
<p>Hac a me sententia dicta magnus animorum motus est


</p></section><notes></notes></section>