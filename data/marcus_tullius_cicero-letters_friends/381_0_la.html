<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<span class="br"></span><span class="lineNumber">2</span><span class="br"></span><p>De Hispaniis novi nihil. magnum tamen exercitum Pompeium habere constat. nam Caesar ipse ad &lt;s&gt;uos<a class="footnoteLink" href="#note_LCL216_292_2" id="target_note_LCL216_292_2"><sup>2</sup></a> misit exemplum Paciaeci litterarum in quo erat illas <span class="sc">xi</span> esse legiones. scripserat etiam Messalla Q. Salasso P. Curtium, fratrem eius, iussu Pompei inspectante exercitu interfectum, quod consensisset cum Hispanis quibusdam, si in oppidum nescio quod Pompeius rei frumentariae causa venisset, eum comprehendere ad Caesaremque deducere.</p>
<span class="br"></span><span class="lineNumber">3</span><span class="br"></span><p>De tuo negotio, quod sponsor es pro Pompeio, si Galba, consponsor tuus, redierit, homo in re familiari non parum diligens, non desinam cum illo communicare, si quid expediri possit; quod videbatur mihi ille confidere.</p>
<span class="br"></span><span class="lineNumber">4</span><span class="br"></span><p>‘Oratorem’ meum tanto opere a te probari vehementer gaudeo. mihi quidem sic persuadeo, me quicquid habuerim iudici de dicendo in illum librum contulisse. qui si est talis qualem tibi videri scribis, ego quoque aliquid sum. sin aliter, non recuso quin quantum de illo libro tantundem de mei iudici fama detrahatur. Leptam nostrum cupio delectari iam talibus scriptis. etsi abest maturitas aetatis, tamen personare auris eius huiusmodi vocibus non est inutile.</p>
<span class="br"></span><span class="lineNumber">5</span><span class="br"></span><p>Me Romae tenuit omnino Tulliae meae partus. sed cum ea, quem ad modum spero, satis firma sit, teneor tamen dum a Dolabellae procuratoribus exigam primam pensionem. et mehercule non tam sum peregrinator iam quam




</p></section><notes><section class="footnotes"><ul><li class="note" id="note_LCL216_292_2"><a class="footnoteCrossrefLink" href="#target_note_LCL216_292_2" title="Click to highlight in text"><sup class="lineRef">2</sup>(<span class="italic">Bengel</span>)</a></li><script type="text/javascript">document.getElementById('note_LCL216_292_2').style.display = "none";</script></ul></section></notes></section>