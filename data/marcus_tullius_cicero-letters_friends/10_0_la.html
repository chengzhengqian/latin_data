<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
metuunt nec putant ei nummos deesse posse qui ex obsidione feneratores exemerit. omni&lt;no&gt; semissibus magna copia est; ego autem meis rebus gestis hoc sum adsecutus ut bonum nomen existimer.</p>
<span class="br"></span><span class="lineNumber">3</span><span class="br"></span><p>Domum tuam atque aedificationem omnem perspexi et vehementer probavi.</p>
<p>Antonium, etsi eius in me officia omnes desiderant, tamen in senatu gravissime ac diligentissime defendi senatumque vehementer oratione mea atque auctoritate commovi.</p>
<p>Tu ad me velim litteras crebrius mittas.</p>
</section>
<section class="div2">
<section class="opener">
5 (V.5)
<span class="salute"></span>
</section>
<p class="noindent"><span class="italic">Scr. Romae c. <span class="sc">viii</span> Kal. Ian. an. 62</span></p>
<p class="noindent">M. CICERO S. D. C. ANTONIO M. F. IMP.</p>
<span class="br"></span><span class="lineNumber">1</span><span class="br"></span><p>Etsi statueram nullas ad te litteras mittere nisi commendaticias (non quo eas intellegerem satis apud te valere sed ne iis qui me rogarent aliquid de nostra coniunctione imminutum esse ostenderem), tamen, cum T. Pomponius, homo omnium meorum in te studiorum et officiorum maxime conscius, tui cupidus, nostri amantissimus, ad te proficisceretur, aliquid mihi scribendum putavi, praesertim cum aliter ipsi Pomponio satis facere non possem.</p>
<span class="br"></span><span class="lineNumber">2</span><span class="br"></span><p>Ego si abs te summa officia desiderem, mirum nemini videri debeat. omnia enim a me in te profecta sunt quae ad


</p></section><notes></notes></section>