<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
firmissimas. te ut diligas me, si mutuo te facturum scis, rogo.</p>
<p>Vale.</p>
</section>
<section class="div2">
<section class="opener">
380 (XI.9)
<span class="salute"></span>
</section>
<p class="noindent"><span class="italic">Scr. in castris Regii <span class="sc">iii</span> Kal. Mai. an. 43</span></p>
<p class="noindent">D. BRUTUS S. D. M. CICERONI</p>
<span class="br"></span><span class="lineNumber">1</span><span class="br"></span><p>Pansa amisso quantum detrimenti res publica acceperit non te praeterit. nunc auctoritate et prudentia tua prospicias oportet ne inimici nostri consulibus sublatis sperent se convalescere posse. ego ne consistere possit in Italia Antonius dabo operam. sequar eum confestim. utrumque me praestaturum spero, ne aut Ventidius elabatur aut Antonius in Italia moretur. in primis rogo te ad hominem ventosissimum, Lepidum, mittas, ne bellum nobis redintegrare possit Antonio sibi coniuncto. nam de Pollione Asinio puto te perspicere quid facturus sit. multae et bonae et firmae sunt legiones Lepidi et Asini.</p>
<span class="br"></span><span class="lineNumber">2</span><span class="br"></span><p>Neque haec idcirco tibi scribo quod te non eadem animadvertere sciam, sed quod mihi persuasissimum est Lepidum recte facturum numquam, si forte vobis id de hoc dubium est. Plancum quoque confirmetis oro; quem spero pulso Antonio rei publicae non defuturum. si se Alpis Antonius traiecerit, constitui praesidium in Alpibus collocare et te de omni re facere certiorem.</p>
</section><notes></notes></section>