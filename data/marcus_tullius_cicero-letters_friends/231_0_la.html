<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p>Nam de iudiciis quod quereris, multo laboro minus. trahantur per me pedibus omnes rei; sit vel Selius tam eloquens ut possit probare se liberum, non laboro. urbanitatis possessionem, amabo, quibusvis interdictis defendamus; in qua te unum metuo, contemno ceteros. derideri te putas? nunc demum intellego te sapere.</p>
<span class="br"></span><span class="lineNumber">3</span><span class="br"></span><p>Sed mehercules extra iocum valde mihi tuae litterae facetae elegantesque visae sunt. illa, quamvis ridicula essent, sicut erant, mihi tamen risum non moverunt. cupio enim nostrum illum amicum in tribunatu quam plurimum habere gravitatis; id cum ipsius causa (est mihi, ut scis, in amoribus) tum mehercule etiam rei publicae, quam quidem, quamvis in me ingrata sit, amare non desinam.</p>
<p>Tu, mi Volumni, quoniam et instituisti et mihi vides esse gratum, scribe ad me quam saepissime de rebus urbanis, de re publica. iucundus est mihi sermo litterarum tuarum. praeterea Dolabellam, quem ego perspicio et iudico cupidissimum esse atque amantissimum mei, cohortare et confirma et redde plane meum; non mehercule quo quicquam desit, sed, quia valde cupio, non videor nimium laborare.</p>
</section><notes></notes></section>