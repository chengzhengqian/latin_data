<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<section class="opener">
281 (XIII.14)
<span class="salute"></span>
</section>
<p class="noindent"><span class="italic">Scr. Romae an. 46</span></p>
<p class="noindent">CICERO BRUTO S.</p>
<span class="br"></span><span class="lineNumber">1</span><span class="br"></span><p>L. Titio<a class="footnoteLink" href="#note_LCL230_2_1" id="target_note_LCL230_2_1"><sup>1</sup></a> Strabone, equite Romano in primis honesto et ornato, familiarissime utor. omnia mihi cum eo intercedunt iura summae necessitudinis. huic in tua provincia pecuniam debet P. Cornelius. ea res a Volcacio, qui Romae ius dicit, reiecta in Galliam est.</p>
<span class="br"></span><span class="lineNumber">2</span><span class="br"></span><p>Peto a te, hoc diligentius quam si mea res esset quo est honestius de amicorum pecunia laborare quam de sua, ut negotium conficiendum cures, ipse suscipias transigas, operamque des, quoad tibi aequum et rectum videbitur, ut quam commodissima condicione libertus Strabonis, qui eius rei causa missus est, negotium conficiat ad nummosque perveniat. id et mihi gratissimum erit et tu ipse L. Titium cognosces amicitia tua dignissimum. quod ut tibi curae sit, ut omnia solent esse quae me velle scis, te vehementer etiam atque etiam rogo.</p>
</section><notes><section class="footnotes"><ul><li class="note" id="note_LCL230_2_1"><a class="footnoteCrossrefLink" href="#target_note_LCL230_2_1" title="Click to highlight in text"><sup class="lineRef">1</sup>Tidio <span class="italic">et</span> Tidium <span class="italic">infra coni. SB</span></a></li><script type="text/javascript">document.getElementById('note_LCL230_2_1').style.display = "none";</script></ul></section></notes></section>