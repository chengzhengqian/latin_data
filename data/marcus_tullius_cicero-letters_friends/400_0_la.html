<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

nobilitatem vero et dignitates hominum, quantum ei res et ipsius causa concedit, amplectitur.</p>
<p>Sed plura quam statueram. redeo e&lt;r&gt;go ad unum illud, me tuum esse; fore cum tuis, si modo erunt tui; si minus, me certe in omnibus rebus satis nostrae coniunctioni amorique facturum.</p>
<p>Vale.</p>
</section>
<section class="div2">
<section class="opener">
230 (IV.7)
<span class="salute"></span>
</section>
<p class="noindent"><span class="italic">Scr. Romae fort. m. Sept. an. 46</span></p>
<p class="noindent">M. CICERO S. D. M. MARCELLO</p>
<span class="br"></span><span class="lineNumber">1</span><span class="br"></span><p>Etsi eo te adhuc consilio usum intellego ut id reprehendere non audeam, non quin ab eo ipse dissentiam sed quod ea te sapientia esse iudicem ut meum consilium non anteponam tuo, tamen et amicitiae nostrae vetustas et tua summa erga me benevolentia, quae mihi iam a pueritia tua cognita est, me hortata est ut ea scriberem ad te quae et saluti tuae conducere arbitrarer et non aliena esse ducerem a dignitate.</p>
<span class="br"></span><span class="lineNumber">2</span><span class="br"></span><p>Ego eum te esse qui horum malorum initia multo ante videris, consulatum magnificentissime atque optime gesseris, praeclare memini. sed idem etiam illa vidi, neque te consilium civilis belli ita gerendi nec copias Cn. Pompei nec genus exercitus probare semperque summe diffidere; qua in sententia me quoque fuisse memoria tenere te arbitror. itaque neque tu multum interfuisti rebus gerendis et
</p></section><notes></notes></section>