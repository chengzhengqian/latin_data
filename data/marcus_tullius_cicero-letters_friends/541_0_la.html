<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
336 (XI.3)
<span class="salute"></span>
</section>
<p class="noindent"><span class="italic">Scr. Neapoli prid. Non. Sext. an. 44</span></p>
<p class="noindent">BRUTUS ET CASSIUS PR. S. D. ANTONIO COS.</p>
<span class="br"></span><span class="lineNumber">1</span><span class="br"></span><p>S. v. b.</p>
<p>Litteras tuas legimus simillimas edicti tui, contumeliosas, minacis, minime dignas quae a te nobis mitterentur. nos, Antoni, te nulla lacessi&lt;i&gt;mus<a class="footnoteLink" href="#note_LCL230_122_1" id="target_note_LCL230_122_1"><sup>1</sup></a> iniuria neque miraturum credidimus si praetores et ea dignitate homines aliquid edicto postulassemus a consule. quod si indignaris ausos esse id facere, concede nobis ut doleamus ne hoc quidem abs te Bruto et Cassio tribui.</p>
<span class="br"></span><span class="lineNumber">2</span><span class="br"></span><p>Nam de dilectibus habitis et pecuniis imperatis, exercitibus sollicitatis et nuntiis trans mare missis quod te questum esse negas, nos quidem tibi credimus optimo animo te fecisse, sed tamen neque agnoscimus quicquam eorum et te miramur, cum haec reticueris, non potuisse continere iracundiam tuam quin nobis de morte Caesaris obiceres.</p>
<span class="br"></span><span class="lineNumber">3</span><span class="br"></span><p>Illud vero quem ad modum ferendum sit tute cogita, non licere praetoribus concordiae ac libertatis causa per edictum de suo iure decedere quin consul arma minetur. quorum fiducia nihil est quod nos terreas. neque enim decet aut convenit nobis periculo ulli summittere animum nostrum neque est Antonio postulandum ut iis imperet


</p></section><notes><section class="footnotes"><ul><li class="note" id="note_LCL230_122_1"><a class="footnoteCrossrefLink" href="#target_note_LCL230_122_1" title="Click to highlight in text"><sup class="lineRef">1</sup>(<span class="italic">Vict</span>.)</a></li><script type="text/javascript">document.getElementById('note_LCL230_122_1').style.display = "none";</script></ul></section></notes></section>