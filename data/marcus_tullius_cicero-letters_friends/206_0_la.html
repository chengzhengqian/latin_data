<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
filium, cum permagno equitatu Parthico transisse Euphratem et castra posuisse Tybae, magnumque tumultum esse in provincia Syria excitatum. eodem die ab Iamblicho, phylarcho Arabum, quem homines opinantur bene sentire amicumque esse rei publicae nostrae, litterae de isdem rebus mihi redditae sunt.</p>
<span class="br"></span><span class="lineNumber">3</span><span class="br"></span><p>His rebus adlatis, etsi intellegebam socios infirme animatos esse et novarum rerum exspectatione suspensos, sperabam tamen eos ad quos iam accesseram quique nostram mansuetudinem<a class="footnoteLink" href="#note_LCL205_446_1" id="target_note_LCL205_446_1"><sup>1</sup></a> integritatemque perspexerant amiciores populo Romano esse factos, Ciliciam autem firmiorem fore si aequitatis nostrae particeps facta esset. et ob eam causam et ut opprimerentur ii qui ex Cilicum gente in armis essent et ut hostis is qui esset in Syria sciret exercitum populi Romani non modo non cedere iis nuntiis adlatis sed etiam propius accedere, exercitum ad Taurum institui ducere.</p>
<span class="br"></span><span class="lineNumber">4</span><span class="br"></span><p>Sed si quid apud vos auctoritas mea ponderis habet, in iis praesertim rebus quas vos audistis, ego paene cerno, magno opere vos et hortor et moneo ut his provinciis, serius vos quidem quam decuit sed aliquando tamen, consulatis. nos quem ad modum instructos et quibus praesidiis munitos ad tanti belli opinionem miseritis, non estis ignari. quod ego negotium non stultitia occaecatus sed verecundia deterritus non recusavi. neque enim umquam ullum periculum tantum putavi quod subterfugere mallem quam vestrae auctoritati obtemperare.</p>
<span class="br"></span><span class="lineNumber">5</span><span class="br"></span><p>Hoc autem tempore res sese sic habet ut, nisi exercitum tantum quantum ad maximum bellum mittere soletis mature in has provincias miseritis, summum periculum sit ne

</p></section><notes><section class="footnotes"><ul><li class="note" id="note_LCL205_446_1"><a class="footnoteCrossrefLink" href="#target_note_LCL205_446_1" title="Click to highlight in text"><sup class="lineRef">1</sup>consuetudinem (<span class="italic">Ferrarius</span>)</a></li><script type="text/javascript">document.getElementById('note_LCL205_446_1').style.display = "none";</script></ul></section></notes></section>