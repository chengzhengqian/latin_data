<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
nos philosophiam veram illam et antiquam, quae quibusdam oti esse ac desidiae videtur, in forum atque in rem publicam atque in ipsam aciem paene deduximus, tecum agit de mea laude; cui negari a Catone fas esse non puto.</p>
<p>Quam ob rem tibi sic persuadeas velim, si mihi tua sententia tributus honos ex meis litteris fuerit, me sic existimaturum, cum auctoritate tua tum benevolentia erga me mihi quod maxime cupierim contigisse.</p>
</section>
<section class="div2">
<section class="opener">
111 (XV.5)
<span class="salute"></span>
</section>
<p class="noindent"><span class="italic">Scr. Romae post. parte m. Apr. an. 50</span></p>
<p class="noindent">M. CATO S. D. M. CICERONI IMP.</p>
<span class="br"></span><span class="lineNumber">1</span><span class="br"></span><p>Quod et res publica me et nostra amicitia hortatur libenter facio, ut tuam virtutem, innocentiam, diligentiam, cognitam in maximis rebus domi togati, armati foris pari industria administrare gaudeam. itaque, quod pro meo iudicio facere potui, ut innocentia consilioque tuo defensam provinciam, servatum Ariobarzanis cum ipso rege regnum, sociorum revocatam ad studium imperi nostri voluntatem sententia mea et decreto laudarem, feci.</p>
<span class="br"></span><span class="lineNumber">2</span><span class="br"></span><p>Supplicationem decretam, si tu, qua in re nihil fortuito sed summa tua ratione et continentia rei publicae provisum est, dis immortalibus gratulari nos quam tibi referre
</p></section><notes></notes></section>