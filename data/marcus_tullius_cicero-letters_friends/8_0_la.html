<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
vehementer litteris perculsos atque ex magna spe deturbatos iacere.</p>
<span class="br"></span><span class="lineNumber">2</span><span class="br"></span><p>Ad me autem litteras quas misisti, quamquam exiguam significationem tuae erga me voluntatis habebant, tamen mihi scito iucundas fuisse. nulla enim re tam laetari soleo quam meorum officiorum conscientia; quibus si quando non mutue respondetur, apud me plus offici residere facillime patior. illud non dubito, quin, si te mea summa erga te studia parum mihi adiunxerint, res publica nos inter nos conciliatura coniuncturaque sit.</p>
<span class="br"></span><span class="lineNumber">3</span><span class="br"></span><p>Ac ne ignores quid ego in tuis litteris desiderarim, scribam aperte, sicut et mea natura et nostra amicitia postulat. res eas gessi quarum aliquam in tuis litteris et nostrae necessitudinis et rei publicae causa gratulationem exspectavi; quam ego abs te praetermissam esse arbitror quod verere&lt;re&gt;<a class="footnoteLink" href="#note_LCL205_50_2" id="target_note_LCL205_50_2"><sup>2</sup></a> ne cuius animum offenderes. sed scito ea quae nos pro salute patriae gessimus orbis terrae iudicio ac testimonio comprobari; quae, cum veneris, tanto consilio tantaque animi magnitudine a me gesta esse cognosces ut tibi multo maiori quam Africanus fuit [a] me non multo minore&lt;m&gt; quam Laelium facile et in re publica et in amicitia adiunctum esse patiare.</p>
</section><notes><section class="footnotes"><ul><li class="note" id="note_LCL205_50_2"><a class="footnoteCrossrefLink" href="#target_note_LCL205_50_2" title="Click to highlight in text"><sup class="lineRef">2</sup>(<span class="italic">Vict</span>.)</a></li><script type="text/javascript">document.getElementById('note_LCL205_50_2').style.display = "none";</script></ul></section></notes></section>