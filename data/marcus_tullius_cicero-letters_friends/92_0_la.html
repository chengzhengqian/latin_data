<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
38 (VII.14)
<span class="salute"></span>
</section>
<p class="noindent"><span class="italic">Scr. Romae m. Mai. vel Iun., ut vid., an. 53</span></p>
<p class="noindent">CICERO TREBATIO</p>
<span class="br"></span><span class="lineNumber">1</span><span class="br"></span><p>Chrysippus Vettius, Cyri architecti libertus, fecit ut te non immemorem putarem mei; salutem enim verbis tuis mihi nuntiarat. valde iam lautus es qui gravere litteras ad me dare, homini praesertim prope domestico. quod si scribere oblitus es, minus multi iam te advocato causa cadent; si nostri oblitus es, dabo operam ut istuc veniam ante quam plane ex animo tuo effluo. sin aestivorum timor te debilitat, aliquid excogita, ut fecisti de Britannia.</p>
<span class="br"></span><span class="lineNumber">2</span><span class="br"></span><p>Illud quidem perlibenter audivi ex eodem Chrysippo, te esse Caesari familiarem. sed mehercule mallem, id quod erat aequius, de tuis rebus ex tuis litteris quam saepissime cognoscerem. quod certe ita fieret si tu maluisses benevolentiae quam litium iura perdiscere.</p>
<p>Sed haec iocati sumus et tuo more et non nihil etiam nostro. te valde amamus nosque a te amari cum volumus tum etiam confidimus.</p>
</section><notes></notes></section>