<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
tempora incidimus, coniunctionem amicitiamque nostram utrique nostrum laudi sperem fore.</p>
<span class="br"></span><span class="lineNumber">4</span><span class="br"></span><p>Quam ob rem tu, quantum tuo iudicio tribuendum esse nobis putes, statues ipse et, ut spero, statues ex nostra dignitate. ego vero tibi profiteor atque polliceor eximium et singulare meum studium in omni genere offici quod ad honestatem et gloriam tuam spectet. in quo etiam si multi mecum contendent, tamen cum reliquis omnibus tum Crassis tuis iudicibus omnis facile superabo; quos quidem ego ambo unice diligo, sed in [Marco]<a class="footnoteLink" href="#note_LCL205_182_4" id="target_note_LCL205_182_4"><sup>4</sup></a> benevolentia pari hoc magis sum Publio deditus quod me, quamquam a pueritia sua semper, tamen hoc tempore maxime sicut alterum parentem et observat et diligit.</p>
<span class="br"></span><span class="lineNumber">5</span><span class="br"></span><p>Has litteras velim existimes foederis habituras esse vim, non epistulae, meque ea quae tibi promitto ac recipio sanctissime esse observaturum diligentissimeque esse facturum. quae a me suscepta defensio est te absente dignitatis tuae, in ea iam ego non solum amicitiae nostrae sed etiam constantiae meae causa permanebo. quam ob rem satis esse hoc tempore arbitratus sum hoc ad te scribere, me, si quid ipse intellegerem aut ad voluntatem aut ad commodum aut ad amplitudinem tuam pertinere, mea sponte id esse facturum; sin autem quippiam aut a te essem admonitus aut a tuis, effecturum ut intellegeres nihil neque te scripsisse neque quemquam tuorum frustra ad me detulisse. quam ob rem velim ita et ipse ad me scribas de omnibus minimis, maximis, mediocribus rebus ut ad hominem amicissimum et tuis praecipias ut opera, consilio, auctoritate, gratia mea sic utantur in omnibus publicis privatis, forensibus domesticis, tuis, amicorum, hospitum,

</p></section><notes><section class="footnotes"><ul><li class="note" id="note_LCL205_182_4"><a class="footnoteCrossrefLink" href="#target_note_LCL205_182_4" title="Click to highlight in text"><sup class="lineRef">4</sup>(<span class="italic">Mend</span>.)</a></li><script type="text/javascript">document.getElementById('note_LCL205_182_4').style.display = "none";</script></ul></section></notes></section>