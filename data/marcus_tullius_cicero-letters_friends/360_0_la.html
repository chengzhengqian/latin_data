<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
204 (XII.17)
<span class="salute"></span>
</section>
<p class="noindent"><span class="italic">Scr. Romae med. m. Sept. an. 46</span></p>
<p class="noindent">CICERO S. D. CORNIFICIO COLLEGAE</p>
<span class="br"></span><span class="lineNumber">1</span><span class="br"></span><p>Grata mihi vehementer est memoria nostri tua quam significasti litteris; quam ut conserves, non quo de tua constantia dubitem sed quia mos est ita rogandi, rogo.</p>
<p>Ex Syria nobis tumultuosiora quaedam nuntiata sunt, quae, quia tibi sunt propiora quam nobis, tua me causa magis movent quam mea. Romae summum otium est, sed ita ut malis salubre aliquod et honestum negotium; quod spero fore. video id curae esse Caesari.</p>
<span class="br"></span><span class="lineNumber">2</span><span class="br"></span><p>Me &lt;s&gt;cito, dum tu absis, quasi occasionem quandam et licentiam nactum scribere audacius, et cetera quidem fortasse quae etiam tu concederes, sed proxime scripsi de optimo genere dicendi; in quo saepe suspicatus sum te a iudicio nostro, sic scilicet ut doctum hominem ab non indocto, paulum dissidere. huic tu libro maxime velim ex animo, si minus, gratiae causa suffragere. dicam tuis ut eum, si velint, describant ad teque mittant. puto enim, etiam si rem minus probabis, tamen in ista solitudine quicquid a me profectum sit iucundum tibi fore.</p>
<span class="br"></span><span class="lineNumber">3</span><span class="br"></span><p>Quod mihi existimationem tuam dignitatemque commendas, facis tu quidem omnium more, sed velim sic



</p></section><notes></notes></section>