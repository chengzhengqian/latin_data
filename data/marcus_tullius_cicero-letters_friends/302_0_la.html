<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
168 (XIV.10)
<span class="salute"></span>
</section>
<p class="noindent"><span class="italic">Scr. Brundisii <span class="sc">vii</span> Id. Quint. an. 47</span></p>
<p class="noindent">TULLIUS S. D. TERENTIAE SUAE</p>
<p>Quid fieri placeret scripsi ad Pomponium, serius quam oportuit. cum eo si locuta eris, intelleges quid fieri velim. apertius scribi, quoniam ad illum scripseram, necesse non fuit. de ea re et de ceteris rebus quam primum velim nobis litteras mittas. valetudinem tuam cura diligenter.</p>
<p>Vale.</p>
<p><span class="sc">vii</span> Id. Quint.</p>
</section>
<section class="div2">
<section class="opener">
169 (XIV.13)
<span class="salute"></span>
</section>
<p class="noindent"><span class="italic">Scr. Brundisii <span class="sc">vi</span> Id. Quint. an. 47</span></p>
<p class="noindent">TULLIUS S. D. TERENTIAE SUAE</p>
<p>Quod scripsi ad te proximis litteris de nuntio remittendo, quae sit istius vis hoc tempore et quae concitatio multitudinis ignoro. si metuendus iratus est, quiesces. tamen ab illo fortasse nascetur. totum iudicabis quale sit, et quod in miserrimis rebus minime miserum putabis id facies.</p>
<p>Vale.</p>
<p><span class="sc">vi</span> Id. Quint.</p>
</section><notes></notes></section>