<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
tot civibus [pro] patria&lt;e&gt;<a class="footnoteLink" href="#note_LCL230_284_4" id="target_note_LCL230_284_4"><sup>4</sup></a> amissis, hostibus denique omnibus iudicatis bonisque publicatis; neque hoc aut vindicarat Lepidus aut sanarat.</p>
<span class="br"></span><span class="lineNumber">5</span><span class="br"></span><p>Hoc me venire et duobus exercitibus coniunctis obicere exercitum fidelissimum, auxilia maxima, principes Galliae, provinciam cunctam summae dementiae et temeritatis esse vidi, mihique, si ita oppressus essem remque publicam mecum prodidissem, mortuo non modo honorem sed misericordiam quoque defuturum. itaque rediturus sum nec tanta munera perditis hominibus dari posse sinam.</p>
<span class="br"></span><span class="lineNumber">6</span><span class="br"></span><p>Ut exercitum locis habeam opportunis, provinciam tuear, etiam si ille exercitus descierit, omniaque integra servem dabo operam, quoad exercitus hoc summittatis parique felicitate rem publicam hic vindicetis. nec depugnare, si occasio tulerit, nec obsideri, si necesse fuerit, nec mori, si casus inciderit, pro vobis paratior fuit quisquam. qua re hortor te, mi Cicero, exercitum hoc traiciendum quam primum cures et matures, prius quam hostes magis corroborentur et nostri perturbentur. in quo si celeritas erit adhibita, res publica in possessione victoriae deletis sceleratis permanebit.</p>
<p>Fac valeas meque diligas.</p>
</section><notes><section class="footnotes"><ul><li class="note" id="note_LCL230_284_4"><a class="footnoteCrossrefLink" href="#target_note_LCL230_284_4" title="Click to highlight in text"><sup class="lineRef">4</sup>pro patria (<span class="italic">SB</span>)</a></li><script type="text/javascript">document.getElementById('note_LCL230_284_4').style.display = "none";</script></ul></section></notes></section>