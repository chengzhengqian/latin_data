<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
224 (VI.11)
<span class="salute"></span>
</section>
<p class="noindent"><span class="italic">Scr. fort. in Tusculano med. m. Iun. an. 45</span></p>
<p class="noindent">M. CICERO S. D. TREBIANO</p>
<span class="br"></span><span class="lineNumber">1</span><span class="br"></span><p>Dolabellam antea tantum modo diligebam, obligatus ei nihil eram; nec enim acciderat mihi &lt;opera ut eius&gt;<a class="footnoteLink" href="#note_LCL216_308_1" id="target_note_LCL216_308_1"><sup>1</sup></a> opus esset et ille mihi debebat quod non defueram eius periculis. nunc tanto sum devinctus eius beneficio, quod et antea in re et hoc tempore in salute tua cumulatissime mihi satis fecit, ut nemini plus debeam. qua in re tibi gratulor ita vehementer ut te quoque mihi gratulari quam gratias agere malim; alterum omnino non desidero, alterum vere facere poteris.</p>
<span class="br"></span><span class="lineNumber">2</span><span class="br"></span><p>Quod reliquum est, quoniam tibi virtus et dignitas tua reditum ad tuos aperuit, est tuae sapientiae magnitudinisque animi quid amiseris oblivisci, quid reciperaris cogitare. vives cum tuis, vives nobiscum. plus acquisisti dignitatis quam amisisti rei familiaris; quae ipsa tum esset iucundior si ulla res esset publica.</p>
<p>Vestorius, noster familiaris, ad me scripsit te mihi maximas gratias agere. haec praedicatio tua mihi valde grata est eaque te uti facile patior cum apud alios tum mehercule apud Sironem, nostrum amicum. quae enim facimus ea prudentissimo cuique maxime probata esse volumus.</p>
<p>Te cupio videre quam primum.</p>
</section><notes><section class="footnotes"><ul><li class="note" id="note_LCL216_308_1"><a class="footnoteCrossrefLink" href="#target_note_LCL216_308_1" title="Click to highlight in text"><sup class="lineRef">1</sup>(<span class="italic">C.F.W.Mueller</span>)</a></li><script type="text/javascript">document.getElementById('note_LCL216_308_1').style.display = "none";</script></ul></section></notes></section>