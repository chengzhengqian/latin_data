<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p>Me in summo dolore quem in tuis rebus capio maxime scilicet consolatur spes, quod valde suspicor fore ut infringatur hominum improbitas et consiliis tuorum amicorum et ipsa die, quae debilitat cogitationes et inimicorum et proditorum tuorum.</p>
<span class="br"></span><span class="lineNumber">2</span><span class="br"></span><p>Facile secundo loco me consolatur recordatio meorum temporum, quorum imaginem video in rebus tuis; nam etsi minore in re violatur tua dignitas quam mea adflicta est, tamen est tanta similitudo ut sperem te mihi ignoscere si ea non timuerim quae ne tu quidem umquam timenda duxisti. sed praesta te eum qui mihi a teneris, ut Graeci dicunt, unguiculis es cognitus. illustrabit, mihi crede, tuam amplitudinem hominum iniuria. a me omnia summa in te studia officiaque exspecta. non fallam opinionem tuam.</p>
</section>
<section class="div2">
<section class="opener">
18 (I.7)
<span class="salute"></span>
</section>
<p class="noindent"><span class="italic">Scr. Romae ex. m. Iun. vel m. Quint. an. 56</span></p>
<p class="noindent">&lt;M. CICERO S. D. P. LENTULO PRO COS. &gt;</p>
<span class="br"></span><span class="lineNumber">1</span><span class="br"></span><p>Legi tuas litteras, quibus ad me scribis gratum tibi esse quod crebro certior per me fias de omnibus rebus et meam erga te benevolentiam facile perspicias; quorum alterum mihi, ut te plurimum diligam, facere necesse est, si volo is
</p></section><notes></notes></section>