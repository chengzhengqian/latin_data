<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
commendas, eodem tempore existimo te mihi meam dignitatem commendare, quam mehercule non habeo tua cariorem. qua re mihi gratissimum facies si exploratum habebis tuis laudibus nullo loco nec consilium nec studium meum defuturum.</p>
</section>
<section class="div2">
<section class="opener">
344 (XII.2)
<span class="salute"></span>
</section>
<p class="noindent"><span class="italic">Scr. Romae inter <span class="sc">xiii</span> Kal. Oct. et vi Non. Oct. an. 44</span></p>
<p class="noindent">CICERO CASSIO S.</p>
<span class="br"></span><span class="lineNumber">1</span><span class="br"></span><p>Vehementer laetor tibi probari sententiam et orationem meam. qua si saepius uti liceret, nihil esset negoti libertatem et rem publicam reciperare. sed homo amens et perditus multoque nequior quam ille ipse quem tu nequissimum occisum esse dixisti caedis initium quaerit nullamque aliam ob causam me auctorem fuisse Caesaris interficiendi criminatur nisi ut in me veterani incitentur; quod ego periculum non extimesco, modo vestri facti gloriam cum mea laude communicet. ita nec Pisoni, qui in eum primus invectus est nullo adsentiente, nec mihi, qui idem tricesimo post die feci, nec P. Servilio, qui me est consecutus, tuto in senatum venire licet. caedem enim gladiator quaerit eiusque initium a. d. <span class="sc">xiii</span> Kal. Oct. a me se facturum putavit; ad quem paratus venerat, cum in villa Metelli compluris dies commentatus esset. quae autem in lustris et in vino commentatio potuit esse? itaque omnibus


</p></section><notes></notes></section>