<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
consul passurum se negaret, multa nos quidem questi sumus, sed tantus consensus senatus fuit ut mature proficisceremur parendum ut fuerit, itaque fecimus.</p>
<p>Nunc, quod a te petii litteris iis quas Romae tabellariis tuis dedi, velim tibi curae sit ut, quae successori coniunctissimo et amicissimo commodare potest is qui provinciam tradit, ut ea pro nostra consociatissima voluntate cura ac diligentia tua complectare, ut omnes intellegant nec me benevolentiori cuiquam succedere nec te amiciori potuisse provinciam tradere.</p>
<span class="br"></span><span class="lineNumber">2</span><span class="br"></span><p>Ex iis litteris quarum ad me exemplum misisti, quas in senatu recitari voluisti, sic intellexeram, permultos a te milites esse dimissos; sed mihi Fabius idem demonstravit te id cogitasse facere, sed, cum ipse a te discederet, integrum militum numerum fuisse. id si ita est, pergratum mihi feceris si istas exiguas copias quas habuisti quam minime imminueris. qua de re senatus consulta quae facta sunt ad te missa esse arbitror. equidem pro eo quanti te facio quicquid feceris approbabo, sed te quoque confido ea facturum quae mihi intelleges maxime esse accommodata.</p>
<p>Ego C. Pomptinum, legatum meum, Brundisi exspectabam eumque ante Kal. Iun. Brundisium venturum arbitrabar.<a class="footnoteLink" href="#note_LCL205_280_3" id="target_note_LCL205_280_3"><sup>3</sup></a> quo cum venerit, quae primum navigandi nobis facultas data erit, utemur.</p>
</section><notes><section class="footnotes"><ul><li class="note" id="note_LCL205_280_3"><a class="footnoteCrossrefLink" href="#target_note_LCL205_280_3" title="Click to highlight in text"><sup class="lineRef">3</sup>arbitrabor (<span class="italic">Ern</span>.)</a></li><script type="text/javascript">document.getElementById('note_LCL205_280_3').style.display = "none";</script></ul></section></notes></section>