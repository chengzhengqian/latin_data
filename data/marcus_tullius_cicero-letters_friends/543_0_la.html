<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
fecisse, sed potius laetabar; fructum enim magnum humanitatis tuae capiebam ex silentio mearum litterarum. vehementer igitur gaudeo te meam sine dubitatione accepisse excusationem.</p>
<span class="br"></span><span class="lineNumber">2</span><span class="br"></span><p>Gratos tibi optatosque esse qui de me rumores adferuntur non dubito, mi dulcissime Tiro, praestaboque et enitar ut in dies magis magisque haec nascens de me duplicetur opinio. qua re quod polliceris te bucinatorem fore existimationis meae, firmo id constantique animo facias licet. tantum enim mihi dolorem cruciatumque attulerunt errata aetatis meae ut non solum animus a factis sed aures quoque a commemoratione abhorreant. cuius te sollicitudinis et doloris participem fuisse notum exploratumque est mihi, nec id mirum; nam cum omnia mea causa velles mihi successa, tum etiam tua. socium enim te meorum <span class="br"></span><span class="lineNumber">3</span><span class="br"></span>commodorum semper esse volui. quoniam igitur tum ex me doluisti, nunc ut duplicetur tuum ex me gaudium praestabo.</p>
<p>Cratippo me scito non ut discipulum sed ut filium esse coniunctissimum. nam cum [et]<a class="footnoteLink" href="#note_LCL230_126_1" id="target_note_LCL230_126_1"><sup>1</sup></a> audio illum libenter tum etiam propriam eius suavitatem vehementer amplector. sum totos dies cum eo noctisque saepe numero partem; exoro enim ut mecum quam saepissime cenet. hac introducta consuetudine saepe inscientibus nobis et cenantibus obrepit sublataque severitate philosophiae humanissime nobiscum iocatur. qua re da operam ut hunc talem, tam iucundum, tam excellentem virum videas quam primum.</p>
</section><notes><section class="footnotes"><ul><li class="note" id="note_LCL230_126_1"><a class="footnoteCrossrefLink" href="#target_note_LCL230_126_1" title="Click to highlight in text"><sup class="lineRef">1</sup>(<span class="italic">Man</span>.)</a></li><script type="text/javascript">document.getElementById('note_LCL230_126_1').style.display = "none";</script></ul></section></notes></section>