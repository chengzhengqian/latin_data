<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
ut uno verbo tuo cum mea laude coniuncto omnia adsequi me arbitrarer. te denique memini, cum cuidam clarissimo atque optimo viro supplicationem non decerneres, dicere te decreturum si referretur ob eas res quas is consul in urbe gessisset. tu idem mihi supplicationem decrevisti togato, non, ut multis, re publica bene gesta sed, ut nemini, <span class="br"></span><span class="lineNumber">12</span><span class="br"></span>re publica conservata. mitto quod invidiam, quod pericula, quod omnis meas tempestates et subieris et multo etiam magis, si per me licuisset, subire paratissimus fueris, quod denique inimicum meum tuum inimicum putaris, cuius etiam interitum, cum facile intellegerem mihi quantum tribueres, Milonis causa in senatu defendenda approbaris. a me autem haec sunt profecta, quae non ego in benefici loco pono sed in veri testimoni atque iudici, ut praestantissimas tuas virtutes non tacitus admirarer (quis enim id non facit?) sed in omnibus orationibus, sententiis dicendis, causis agendis, omnibus scriptis Graecis, Latinis, omni denique varietate litterarum mearum te non modo iis quos vidissemus sed etiam iis de quibus audissemus omnibus anteferrem.</p>
<span class="br"></span><span class="lineNumber">13</span><span class="br"></span><p>Quaeres fortasse quid sit quod ego hoc nescio quid gratulationis et honoris a senatu tanti aestimem. agam iam tecum familiariter, ut est et studiis et officiis nostris mutuis et summa amicitia dignum et necessitudine etiam paterna. si quisquam fuit umquam remotus et natura et magis etiam, ut mihi quidem sentire videor, ratione atque doctriÂ­na



</p></section><notes></notes></section>