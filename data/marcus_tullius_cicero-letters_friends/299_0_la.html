<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
162 (XIV.17)
<span class="salute"></span>
</section>
<p class="noindent"><span class="italic">Scr. Brundisii fort. <span class="sc">viii</span> Kal. Ian. an. 48</span></p>
<p class="noindent">TULLIUS TERENTIAE SUAE S. D.</p>
<p>S. v. b.; e. v.</p>
<p>Si quid haberem quod ad te scriberem, facerem id et pluribus verbis et saepius. nunc, quae sint negotia vides. ego autem quo modo sim adfectus ex Lepta et Trebatio poteris cognoscere. tu fac ut tuam et Tulliae valetudinem cures.</p>
<p>Vale.</p>
</section>
<section class="div2">
<section class="opener">
163 (XIV.16)
<span class="salute"></span>
</section>
<p class="noindent"><span class="italic">Scr. Brundisii prid. Non. Ian. an. 47</span></p>
<p class="noindent">TULLIUS TERENTIAE SUAE S. D.</p>
<p>S. v. b.; e. v.</p>
<p>Etsi eius modi tempora nostra sunt ut nihil habeam quod aut a te litterarum exspectem aut ipse ad te scribam, tamen nescio quo modo et ipse vestras litteras exspecto et scribo ad vos cum habeo qui ferat.</p>
<p>Volumnia debuit in te officiosior esse quam fuit et id ipsum quod fecit potuit diligentius facere et cautius. quamquam alia sunt quae magis curemus magisque doleamus; quae me ita conficiunt ut ii voluerunt qui me de mea sententia detruserunt.</p>
<p>Cura ut valeas. Vale.</p>
<p>Prid. Non. Ian.</p>
</section><notes></notes></section>