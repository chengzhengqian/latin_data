<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

defendendum putes, hoc existimans, neminem te tui amantiorem habere.</p>
<p>Vale.</p>
<p>D. Non. Dec. Narona.</p>
</section>
<section class="div2">
<section class="opener">
259 (V.10a)
<span class="salute"></span>
</section>
<p class="noindent"><span class="italic">Scr. Naronae m. Ian. an. 44</span></p>
<p class="noindent">VATINIUS CICERONI SUO S.</p>
<span class="br"></span><span class="lineNumber">1</span><span class="br"></span><p>S. v. b.; e. e. q. v.</p>
<p>De Dionysio tuo adhuc nihil extrico, et eo minus quod me frigus Dalmaticum, quod illinc eiecit, etiam hic refrigeravit. sed tamen non desistam quin illum aliquando eruam. sed tamen omnia mi dura imperas. De Catilio nescio quid ad me scripsisti deprecationis diligentissimae. apage te cum nostro Sex. Servilio! nam mehercule ego quoque illum amo. sed huiusce modi vos clientis, huius modi causas recipitis? hominem unum omnium crudelissimum, qui tot ingenuos, matresfamilias, civis Romanos occidit, abripuit, disperdidit, regiones vastavit? simius, non semissis homo, contra me arma tulit et eum bello cepi.</p>
<span class="br"></span><span class="lineNumber">2</span><span class="br"></span><p>Sed tamen, mi Cicero, quid facere possum? omnia mehercule cupio quae tu mi imperas. meam animadversionem et supplicium quo usurus eram in eum quem cepissem remitto tibi et condono: quid illis respondere possum qui sua bona direpta, navis expugnatas, fratres,
</p></section><notes></notes></section>