<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
<span class="sc">xxx</span> dies in Syria fuisses. itaque constabat eum recipi in Syriam non oportere. summa laus et tua et Bruti est quod exercitum praeter spem existimamini comparasse. scriberem plura si rem causamque nossem. nunc quae scribo scribo ex opinione hominum atque fama. tuas litteras avide exspecto.</p>
<p>Vale.</p>
</section>
<section class="div2">
<section class="opener">
364 (X.28)
<span class="salute"></span>
</section>
<p class="noindent"><span class="italic">Scr. Romae <span class="sc">iv</span> Non. Febr. vel paulo post, an. 43</span></p>
<p class="noindent">CICERO TREBONIO S.</p>
<span class="br"></span><span class="lineNumber">1</span><span class="br"></span><p>Quam vellem ad illas pulcherrimas epulas me Idibus Martiis invitasses! reliquiarum nihil haberemus. at nunc cum iis tantum negoti est ut vestrum illud divinum &lt;in&gt; rem publicam beneficium non nullam habeat querelam. quod vero a te, viro optimo, seductus est tuoque beneficio adhuc vivit haec pestis, interdum, quod mihi vix fas est, tibi subirascor; mihi enim negoti plus reliquisti uni quam praeter me omnibus.</p>
<p>Ut enim primum post Antoni foedissimum discessum senatus haberi libere potuit, ad illum animum meum reverti pristinum quem tu cum civi acerrimo, patre tuo, in

</p></section><notes></notes></section>