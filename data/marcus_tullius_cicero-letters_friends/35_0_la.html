<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
rege collocato, te cum classe atque exercitu proficisci Alexandream ut, eam cum pace praesidiisque firmaris, Ptolomaeus redeat in regnum; ita fore ut et per te restituatur, quem ad modum senatus initio censuit, et sine multitudine reducatur, quem ad modum homines religiosi Sibyllae placere dixerunt.</p>
<span class="br"></span><span class="lineNumber">5</span><span class="br"></span><p>Sed haec sententia sic et illi et nobis probabatur ut ex eventu homines de tuo consilio existimaturos videremus; si cecidisset ut volumus et optamus, omnis te et sapienter et fortiter, si aliquid esset offensum, eosdem illos et cupide et temere fecisse dicturos. qua re quid adsequi possis non tam facile est nobis quam tibi, cuius prope in conspectu Aegyptus est, iudicare. nos quidem hoc sentimus, si exploratum tibi sit posse te illius regni potiri, non esse cunctandum; si dubium sit, non esse conandum. illud tibi adfirmo, si rem istam ex sententia gesseris, fore ut absens a multis, cum redieris ab omnibus collaudere; offensionem esse periculosam propter interpositam auctoritatem religionemque video. sed ego te ut ad certam laudem adhortor sic a dimicatione deterreo redeoque ad illud quod initio scripsi, totius facti tui iudicium non tam ex consilio tuo quam ex eventu homines esse facturos.</p>
<span class="br"></span><span class="lineNumber">6</span><span class="br"></span><p>Quod si haec ratio rei gerendae periculosa tibi esse videbitur, placebat illud, ut, si rex amicis tuis, qui per provinciam atque imperium tuum<a class="footnoteLink" href="#note_LCL205_104_2" id="target_note_LCL205_104_2"><sup>2</sup></a> pecunias ei credidissent, fidem suam praestitisset, et auxiliis eum tuis et copiis adiuvares; eam esse naturam et regionem provinciae tuae ut illius reditum vel adiuvando confirmares vel neglegendo

</p></section><notes><section class="footnotes"><ul><li class="note" id="note_LCL205_104_2"><a class="footnoteCrossrefLink" href="#target_note_LCL205_104_2" title="Click to highlight in text"><sup class="lineRef">2</sup>imperi tui (<span class="italic">R. Stephanus</span>)</a></li><script type="text/javascript">document.getElementById('note_LCL205_104_2').style.display = "none";</script></ul></section></notes></section>