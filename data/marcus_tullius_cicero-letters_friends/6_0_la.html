<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
disceptatione sed vi atque impressione evertere. huius ego temeritati si virtute atque animo non restitissem, quis esset qui me in consulatu non casu potius existimaret quam consilio fortem fuisse?</p>
<span class="br"></span><span class="lineNumber">9</span><span class="br"></span><p>Haec si tu Metellum cogitare de me nescisti, debes existimare te maximis de rebus a fratre esse celatum; sin autem aliquid impertivit tibi sui consili, lenis a te et facilis existimari debeo qui nihil tecum de his ipsis rebus expostulem. et si intellegis non me dicto Metelli, ut scribis, sed consilio eius animoque in me inimicissimo esse commotum, cognosce nunc humanitatem meam, si humanitas appellanda est in acerbissima iniuria remissio animi ac dissolutio. nulla est a me umquam sententia dicta in fratrem tuum; quotienscumque aliquid est actum, sedens iis adsensi qui mihi lenissime sentire visi sunt. addam illud etiam, quod iam ego curare non debui sed tamen fieri non moleste tuli atque etiam ut ita fieret pro mea parte adiuvi, ut senati consulto meus inimicus, quia tuus frater erat, sublevaretur.</p>
<span class="br"></span><span class="lineNumber">10</span><span class="br"></span><p>Qua re non ego oppugnavi fratrem tuum, sed fratri tuo repugnavi; nec in te, ut scribis, animo fui mobili, sed ita stabili ut in mea erga te voluntate etiam desertus ab officiis tuis permanerem. atque hoc ipso tempore tibi paene minitanti nobis per litteras hoc rescribo atque respondeo: ego dolori tuo non solum ignosco sed summam etiam laudem tribuo (meus enim me sensus quanta vis fraterni sit amoris

</p></section><notes></notes></section>