<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
177 (IX.2)
<span class="salute"></span>
</section>
<p class="noindent"><span class="italic">Scr. Romae c. <span class="sc">ix</span> Kal. Mai. an. 46</span></p>
<p class="noindent">CICERO VARRONI</p>
<span class="br"></span><span class="lineNumber">1</span><span class="br"></span><p>Caninius &lt;tuus&gt;<a class="footnoteLink" href="#note_LCL216_148_1" id="target_note_LCL216_148_1"><sup>1</sup></a> et idem noster cum ad me pervesperi venisset et se postridie mane ad te iturum esse dixisset, dixi ei me daturum litterarum aliquid; mane ut peteret rogavi. conscripsi epistulam noctu, nec ille ad me rediit; oblitum credidi. ac tamen eam ipsam tibi epistulam misissem per meos nisi audissem ex eodem postridie te mane e Tusculano exiturum. at tibi repente paucis post diebus, cum minime exspectarem, venit ad me Caninius mane; proficisci ad te statim dixit. etsi erat ἕωλoς illa epistula, praesertim tantis postea novis rebus adlatis, tamen perire lucubrationem meam nolui et eam ipsam Caninio dedi; sed cum eo ut cum homine docto et amantissimo tui locutus ea sum quae pertulisse illum ad te existimo.</p>
<span class="br"></span><span class="lineNumber">2</span><span class="br"></span><p>Tibi autem idem consili do quod mihimet ipsi, ut vitemus oculos hominum, si linguas minus facile possimus; qui enim victoria se efferunt quasi victos nos intuentur, qui autem victos nostros moleste ferunt nos dolent vivere. quaeres fortasse cur, cum haec in urbe sint, non absim quem ad modum tu. tu enim ipse, qui et me et alios prudentia vincis, omnia, credo, vidisti, nihil te omnino fefellit!




</p></section><notes><section class="footnotes"><ul><li class="note" id="note_LCL216_148_1"><a class="footnoteCrossrefLink" href="#target_note_LCL216_148_1" title="Click to highlight in text"><sup class="lineRef">1</sup>-ius idem et idem (<span class="italic">Man</span>.)</a></li><script type="text/javascript">document.getElementById('note_LCL216_148_1').style.display = "none";</script></ul></section></notes></section>