<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
195 (IX.17)
<span class="salute"></span>
</section>
<p class="noindent"><span class="italic">Scr. Romae in. m. Sept., ut vid., an. 46</span></p>
<p class="noindent">CICERO PAETO</p>
<span class="br"></span><span class="lineNumber">1</span><span class="br"></span><p>Ne<a class="footnoteLink" href="#note_LCL216_218_1" id="target_note_LCL216_218_1"><sup>1</sup></a> tu homo ridiculus es qui, cum Balbus noster apud te fuerit, ex me quaeras quid de istis municipiis et agris futurum putem. quasi aut ego quicquam sciam quod iste nesciat aut, si quid aliquando scio, non ex isto soleam scire! immo vero, si me amas, tu fac ut sciam quid de nobis futurum sit. habuisti enim in tua potestate ex quo vel ex sobrio vel certe ex ebrio scire posses. sed ego ista, mi Paete, non quaero; primum quia de lucro prope iam quadriennium vivimus, si aut hoc lucrum est aut haec vita, superstitem rei publicae vivere; deinde quod scire quoque mihi videor quid futurum sit. fiet enim quodcumque volent qui valebunt; valebunt autem semper arma. satis igitur nobis esse debet quicquid conceditur. hoc si qui pati non potuit, mori debuit.</p>
<span class="br"></span><span class="lineNumber">2</span><span class="br"></span><p>Veientem quidem agrum et Capenatem metiuntur. hoc non longe abest a Tusculano; nihil tamen timeo. fruor dum licet, opto ut semper liceat; si id minus contigerit, tamen, quoniam ego vir fortis idemque philosophus vivere pulcherrimum duxi, non possum eum non diligere cuius beneficio id consecutus sum. qui si cupiat esse rem publicam qualem fortasse et ille vult et omnes optare debemus,


</p></section><notes><section class="footnotes"><ul><li class="note" id="note_LCL216_218_1"><a class="footnoteCrossrefLink" href="#target_note_LCL216_218_1" title="Click to highlight in text"><sup class="lineRef">1</sup>non (<span class="italic">Gron.</span>*)</a></li><script type="text/javascript">document.getElementById('note_LCL216_218_1').style.display = "none";</script></ul></section></notes></section>