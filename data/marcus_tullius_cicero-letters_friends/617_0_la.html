<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
nesciebam, Aquilam perisse [ne]sciebam;<a class="footnoteLink" href="#note_LCL230_274_1" id="target_note_LCL230_274_1"><sup>1</sup></a> Caesari non credebam prius quam convenissem et collocutus essem. <span class="br"></span><span class="lineNumber">2</span><span class="br"></span>hic dies hoc modo abiit. postero die mane a Pansa sum accersitus Bononiam. cum in itinere essem, nuntiatum mihi est eum mortuum esse. recurri ad meas copiolas; sic enim vere eas appellare possum. sunt extenuatissimae et inopia omnium rerum pessime acceptae. biduo me Antonius antecessit, itinera fecit multo maiora fugiens quam ego sequens. ille enim iit passim, ego ordinatim. quacumque iit, ergastula solvit, homines abripuit; constitit nusquam prius quam ad Vada venit. quem locum volo tibi esse notum. iacet inter Appenninum et Alpis, impeditissimus ad iter faciendum.</p>
<span class="br"></span><span class="lineNumber">3</span><span class="br"></span><p>Cum abessem ab eo milia passuum <span class="sc">xxx</span> et se iam Ventidius coniunxisset, contio eius ad me est adlata in qua petere coepit a militibus ut se trans Alpis sequerentur; sibi cum M. Lepido convenire. succlamatum est ei<a class="footnoteLink" href="#note_LCL230_274_2" id="target_note_LCL230_274_2"><sup>2</sup></a> frequenter a militibus Ventidianis (nam suos valde quam paucos habet) sibi aut in Italia pereundum esse aut vincendum, et orare coeperunt ut Pollentiam iter facerent. cum sustinere eos non posset, in posterum diem iter suum contulit.</p>
<span class="br"></span><span class="lineNumber">4</span><span class="br"></span><p>Hac re mihi nuntiata statim quinque cohortis Pollentiam praemisi meumque iter eo contuli. hora ante praesidium meum Pollentiam venit quam Trebellius cum equitibus. sane quam sum gavisus. in hoc enim victoriam puto consistere ∗∗∗<a class="footnoteLink" href="#note_LCL230_274_3" id="target_note_LCL230_274_3"><sup>3</sup></a></p>
</section><notes><section class="footnotes"><ul><li class="note" id="note_LCL230_274_1"><a class="footnoteCrossrefLink" href="#target_note_LCL230_274_1" title="Click to highlight in text"><sup class="lineRef">1</sup>(<span class="italic">SB</span>)</a></li><script type="text/javascript">document.getElementById('note_LCL230_274_1').style.display = "none";</script><li class="note" id="note_LCL230_274_2"><a class="footnoteCrossrefLink" href="#target_note_LCL230_274_2" title="Click to highlight in text"><sup class="lineRef">2</sup>et (<span class="italic">Scheller</span>)</a></li><script type="text/javascript">document.getElementById('note_LCL230_274_2').style.display = "none";</script><li class="note" id="note_LCL230_274_3"><a class="footnoteCrossrefLink" href="#target_note_LCL230_274_3" title="Click to highlight in text"><sup class="lineRef">3</sup><span class="italic">lac. agnovit Frey</span></a></li><script type="text/javascript">document.getElementById('note_LCL230_274_3').style.display = "none";</script></ul></section></notes></section>