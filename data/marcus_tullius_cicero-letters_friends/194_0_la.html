<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
96 (II.15)
<span class="salute"></span>
</section>
<p class="noindent"><span class="italic">Scr. Sidae <span class="sc">iii</span> aut prid. Non. Sext. an. 50</span></p>
<p class="noindent">M. CICERO IMP. S. D. M. CAELIO AEDILI CURULI</p>
<span class="br"></span><span class="lineNumber">1</span><span class="br"></span><p>Non potuit accuratius agi nec prudentius quam est actum a te cum Curione de supplicatione; et hercule confecta res ex sententia mea est cum celeritate tum quod is qui erat iratus, competitor tuus et idem meus, adsensus est ei qui ornavit res nostras divinis laudibus. qua re scito me sperare ea quae sequuntur; ad quae tu te para.</p>
<span class="br"></span><span class="lineNumber">2</span><span class="br"></span><p>Dolabellam a te gaudeo primum laudari, deinde etiam amari. nam ea quae speras Tulliae meae prudentia temperari posse, scio cui tuae epistulae respondeant. quid si meam legas quam ego tum ex tuis litteris misi ad Appium? sed quid agas? sic vivitur. quod actum est di approbent! spero fore iucundum generum nobis, multumque in eo tua nos humanitas adiuvabit.</p>
<span class="br"></span><span class="lineNumber">3</span><span class="br"></span><p>Res publica me valde sollicitat. faveo Curioni, Caesarem honestum esse cupio, pro Pompeio emori possum, sed tamen ipsa re publica nihil mihi est carius; in qua tu non valde te iactas. districtus enim mihi videris esse, quod et bonus civis et bonus amicus es.</p>
<span class="br"></span><span class="lineNumber">4</span><span class="br"></span><p>Ego de provincia decedens quaestorem Coelium praeposui provinciae. ‘puerum’ inquis. at quaestorem, at nobilem adulescentem, at omnium fere exemplo. neque erat superiore honore usus quem praeficerem. Pomptinus





</p></section><notes></notes></section>