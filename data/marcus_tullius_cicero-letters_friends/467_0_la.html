<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
275 (XIII.78)
<span class="salute"></span>
</section>
<p class="noindent"><span class="italic">Scr. fort. Romae an. 62</span></p>
<p class="noindent">M. CICERO ALLIENO S.</p>
<span class="br"></span><span class="lineNumber">1</span><span class="br"></span><p>Democritus Sicyonius non solum hospes meus est sed etiam, quod non multis contigit, Graecis praesertim, valde familiaris. est enim in eo summa probitas, summa virtus, summa in hospites liberalitas et observantia, meque praeter ceteros et colit et observat et diligit. eum tu non modo suorum civium verum paene Achaiae principem cognosces. <span class="br"></span><span class="lineNumber">2</span><span class="br"></span>huic ego tantum modo aditum ad tuam cognitionem patefacio et munio; cognitum per te ipsum, quae tua natura est, dignum tua amicitia atque hospitio iudicabis. peto igitur a te ut his litteris lectis recipias eum in tuam fidem, polliceare omnia te facturum mea causa. de reliquo, si, id quod confido fore, dignum eum tua amicitia hospitioque cognoveris, peto ut eum complectare, diligas, in tuis habeas. erit id mihi maiorem in modum gratum.</p>
<p>Vale.</p>
</section><notes></notes></section>