<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

quam homines aut volebant aut opinabantur, mihi crede, non est pro malis temporum quod moleste feras. necesse est enim aut armis urgeri rem publicam sempiternis aut iis positis recreari aliquando aut funditus interire. si arma valebunt, nec eos a quibus reciperis vereri debes nec eos quos adiuvisti; si armis aut condicione positis aut defatigatione abiectis aut victoria detractis civitas respiraverit, et dignitate tua frui tibi et fortunis licebit; sin omnino interierint omnia fueritque is exitus quem vir prudentissimus, M. Antonius, iam tum timebat cum tantum instare malorum suspicabatur, misera est illa quidem consolatio, tali praesertim civi et viro, sed tamen necessaria, nihil esse praecipue cuiquam dolendum in eo quod accidat universis.</p>
<span class="br"></span><span class="lineNumber">3</span><span class="br"></span><p>Quae vis insit in his paucis verbis (plura enim committenda epistulae non erant) si attendes, quod facis profecto etiam sine meis litteris, intelleges te aliquid habere quod speres, nihil quod aut hoc aut aliquo rei publicae statu timeas; omnia si interierint, cum superstitem te esse rei publicae ne si liceat quidem velis, ferendam esse fortunam, praesertim quae absit a culpa. sed haec hactenus.</p>
<p>Tu velim scribas ad me quid agas et ubi futurus sis ut aut quo scribam aut quo veniam scire possim.</p>
</section><notes></notes></section>