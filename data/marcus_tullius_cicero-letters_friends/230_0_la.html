<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
113 (VII.32)
<span class="salute"></span>
</section>
<p class="noindent"><span class="italic">Scr. fort. Laodiceae m. Febr. vel Mart. an. 50</span></p>
<p class="noindent">M. CICERO S. D. VOLUMNIO</p>
<span class="br"></span><span class="lineNumber">1</span><span class="br"></span><p>Quod sine praenomine familiariter, ut debebas, ad me epistulam misisti, primum addubitavi num a Volumnio senatore esset, quocum mihi est magnus usus; deinde εὐτραπελία litterarum fecit ut intellegerem tuas esse. quibus in litteris omnia mihi periucunda fuerunt praeter illud, quod parum diligenter possessio salinarum mearum a te procuratore defenditur. ais enim, ut ego discesserim, omnia omnium dicta, in his etiam Sestiana, in me conferri. quid? tu id pateris? nonne defendis, non resistis?</p>
<span class="br"></span><span class="lineNumber">2</span><span class="br"></span><p>Equidem sperabam ita notata me reliquisse genera dictorum meorum ut cognosci sua sponte possent. sed quoniam tanta faex est in urbe ut nihil tam sit ἀκύθηρου quod non alicui venustum esse videatur, pugna, si me amas, nisi acuta ἀμφιβολία, nisi elegans ὑπερβολή, nisi παράγραμμα<a class="footnoteLink" href="#note_LCL205_494_1" id="target_note_LCL205_494_1"><sup>1</sup></a> bellum, nisi ridiculum παρὰ προσδοκίαυ, nisi cetera quae sunt a me in secundo libro de oratore per Antoni personam disputata de ridiculis ἔυτεχυα et arguta apparebunt, ut sacramento contendas mea non esse.</p>
</section><notes><section class="footnotes"><ul><li class="note" id="note_LCL205_494_1"><a class="footnoteCrossrefLink" href="#target_note_LCL205_494_1" title="Click to highlight in text"><sup class="lineRef">1</sup>παρὰ γράμμα <span class="italic">Whibly</span></a></li><script type="text/javascript">document.getElementById('note_LCL205_494_1').style.display = "none";</script></ul></section></notes></section>