<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

prima luce. cum non longe a Piraeo abessem, puer Acidini obviam mihi venit cum codicillis in quibus erat scriptum paulo ante lucem Marcellum diem suum obisse. ita vir clarissimus ab homine deterrimo acerbissima morte est adfectus et cui inimici propter dignitatem pepercerant inventus est amicus qui ei mortem offerret.</p>
<span class="br"></span><span class="lineNumber">3</span><span class="br"></span><p>Ego tamen ad tabernaculum eius perrexi. inveni duos libertos et pauculos servos; reliquos aiebant profugisse metu perterritos, quod dominus eorum ante tabernaculum interfectus esset. coactus sum in eadem illa lectica qua ipse delatus eram meisque lecticariis in urbem eum referre, ibique pro ea copia quae Athenis erat funus ei satis amplum faciendum curavi. ab Atheniensibus locum sepulturae intra urbem ut darent impetrare non potui quod religione se impediri dicerent, neque tamen id antea cuiquam concesserant. quod proximum fuit, uti in quo vellemus gymnasio eum sepeliremus, nobis permiserunt. nos in nobilissimo orbi terrarum gymnasio Academiae locum delegimus ibique eum combussimus posteaque curavimus ut eidem Athenienses in eodem loco monumentum ei marmoreum faciendum locarent. ita quae nostra officia fuerunt pro collegio et pro propinquitate et vivo et mortuo omnia ei praestitimus.</p>
<p>Vale.</p>
<p>D. prid. Kal. Iun. Athenis.</p>
</section><notes></notes></section>