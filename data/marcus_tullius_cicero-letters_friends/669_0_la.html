<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
Bruto autem nihil adhuc certi; quem ego, quem ad modum praecipis, privatis litteris ad bellum commune vocare non desino. qui utinam iam adesset! intestinum urbis malum, quod est non mediocre, minus timeremus. sed quid ago? non imitor λακωνισμὸν tuum; altera iam pagella procedit.</p>
<p>Vince et vale.</p>
<p><span class="sc">xiiii</span> Kal. Quint.</p>
</section>
<section class="div2">
<section class="opener">
421 (XII.9)
<span class="salute"></span>
</section>
<p class="noindent"><span class="italic">Scr. Romae med. vel ex. m. Iun. an. 43</span></p>
<p class="noindent">CICERO CASSIO S.</p>
<span class="br"></span><span class="lineNumber">1</span><span class="br"></span><p>Brevitas tuarum litterarum me quoque breviorem in scribendo facit et, vere ut dicam, non satis occurrit quid scribam. nostras enim res in actis perferri ad te certo scio, tuas autem ignoramus. tamquam enim clausa sit Asia, sic nihil perfertur ad nos praeter rumores de oppresso Dolabella, satis illos quidem constantis, sed adhuc sine auctore.</p>
<span class="br"></span><span class="lineNumber">2</span><span class="br"></span><p>Nos, confectum bellum cum putaremus, repente a Lepido tuo in summam sollicitudinem sumus adducti. itaque tibi persuade maximam rei publicae spem in te et in tuis copiis esse. firmos omnino exercitus habemus; sed tamen, ut omnia, ut spero, prospere procedant, multum interest te venire. exigua enim spes est rei publicae (nam nullam non libet dicere), sed, quaecumque est, ea despondetur anno consulatus tui.</p>
<p>Vale.</p>
</section><notes></notes></section>