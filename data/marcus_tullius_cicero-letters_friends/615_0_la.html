<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
cum suspicarere nos moliri &lt;aliquid&gt;,<a class="footnoteLink" href="#note_LCL230_270_1" id="target_note_LCL230_270_1"><sup>1</sup></a> quod te sollicitum esse et de salute nostra et de rerum eventu putabam, simul ac legiones accepi quas A. Allienus eduxerat ex Aegypto, scripsi ad te tabellariosque compluris Romam misi. scripsi etiam ad senatum litteras, quas reddi vetui prius quam tibi recitatae essent, si forte mei obtemperare mihi voluerint. quod si litterae perlatae non sunt, non dubito quin Dolabella, qui nefarie Trebonio occiso Asiam occupavit, tabellarios meos deprehenderit litterasque interceperit.</p>
<span class="br"></span><span class="lineNumber">2</span><span class="br"></span><p>Exercitus omnis qui in Syria fuerunt teneo. habui pollulum morae dum promissa militibus persolvo; nunc iam sum expeditus. a te peto ut dignitatem meam commendatam tibi habeas si me intellegis nullum neque periculum neque laborem patriae denegasse, si contra importunissimos latrones arma cepi te hortante et auctore, si non solum exercitus ad rem publicam libertatemque defendendam comparavi sed etiam crudelissimis tyrannis eripui. quos si occupasset Dolabella, non solum adventu sed etiam opinione et exspectatione exercitus sui Antonium confirmasset.</p>
<span class="br"></span><span class="lineNumber">3</span><span class="br"></span><p>Quas ob res milites tuere, si eos mirifice de re publica meritos esse animadvertis, et effice ne quem paeniteat rem publicam quam spem praedae et rapinarum sequi maluisse. item Murci et Crispi imperatorum dignitatem, quantum est in te, tuere. nam Bassus misere noluit mihi legionem tradere. quod nisi milites invito eo legatos ad me

</p></section><notes><section class="footnotes"><ul><li class="note" id="note_LCL230_270_1"><a class="footnoteCrossrefLink" href="#target_note_LCL230_270_1" title="Click to highlight in text"><sup class="lineRef">1</sup>(<span class="italic">SB,* duce Lamb.</span>)</a></li><script type="text/javascript">document.getElementById('note_LCL230_270_1').style.display = "none";</script></ul></section></notes></section>