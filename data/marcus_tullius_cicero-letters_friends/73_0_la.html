<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<span class="br"></span><span class="lineNumber">2</span><span class="br"></span><p>Neque mehercule umquam mihi tui aut colendi aut ornandi voluntas defuit. sed quaedam pestes hominum laude aliena dolentium et te non numquam a me alienarunt et me aliquando immutarunt tibi. sed exstitit tempus optatum mihi magis quam speratum, ut florentissimis tuis rebus mea perspici posset et memoria nostrae voluntatis et amicitiae fides. sum enim consecutus non modo ut domus tua tota sed ut cuncta civitas me tibi amicissimum esse cognosceret. itaque et praestantissima omnium feminarum, uxor tua, et eximia pietate, virtute, gratia tui Crassi meis consiliis, monitis, studiis actionibusque nituntur et senatus populusque Romanus intellegit tibi absenti nihil esse tam promptum aut tam paratum quam in omnibus rebus quae ad te pertineant operam, curam, diligentiam, auctoritatem meam.</p>
<span class="br"></span><span class="lineNumber">3</span><span class="br"></span><p>Quae sint acta quaeque agantur, domesticorum tibi litteris declarari puto. de me sic existimes ac tibi persuadeas vehementer velim, non me repentina aliqua voluntate aut fortuito ad tuam amplitudinem meis officiis amplectendam incidisse<a class="footnoteLink" href="#note_LCL205_180_2" id="target_note_LCL205_180_2"><sup>2</sup></a> sed, ut primum forum attigerim, spectasse semper ut tibi possem quam maxime esse coniunctus. quo quidem ex tempore memoria teneo neque meam tibi observantiam neque mihi tuam summam benevolentiam ac liberalitatem defuisse. si quae inciderunt<a class="footnoteLink" href="#note_LCL205_180_3" id="target_note_LCL205_180_3"><sup>3</sup></a> non tam re quam suspicione violata, ea, cum fuerint et falsa et inania, sint evulsa ex omni memoria vitaque nostra. is enim tu vir es et eum me esse cupio ut, quoniam in eadem rei publicae


</p></section><notes><section class="footnotes"><ul><li class="note" id="note_LCL205_180_2"><a class="footnoteCrossrefLink" href="#target_note_LCL205_180_2" title="Click to highlight in text"><sup class="lineRef">2</sup>incubuisse <span class="italic">coni. SB</span></a></li><script type="text/javascript">document.getElementById('note_LCL205_180_2').style.display = "none";</script><li class="note" id="note_LCL205_180_3"><a class="footnoteCrossrefLink" href="#target_note_LCL205_180_3" title="Click to highlight in text"><sup class="lineRef">3</sup>interciderunt (<span class="italic">Crat</span>.)</a></li><script type="text/javascript">document.getElementById('note_LCL205_180_3').style.display = "none";</script></ul></section></notes></section>