<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
ignari meae constantiae conabantur alienare a te voluntatem meam; qui te forum Tarsi agere, statuere multa, decernere, iudicare dicerent, cum posses iam suspicari tibi esse successum, quae ne ab iis quidem fieri solerent qui brevi tempore sibi succedi putarent.</p>
<span class="br"></span><span class="lineNumber">5</span><span class="br"></span><p>Horum ego sermone non movebar. quin etiam, credas mi velim, si quid tu ageres, levari me putabam molestia et ex annua provincia, quae mihi longa videretur, prope iam undecim mensuum provinciam factam esse gaudebam, si absenti mihi unius mensis labor detractus esset. illud, vere dicam, me movet, in tanta militum paucitate abesse tris cohortis, quae sint plenissimae, nec me scire ubi sint. molestissime autem fero quod te ubi visurus sim nescio; eoque ad te tardius scripsi quod cottidie te ipsum exspectabam, cum interea ne litteras quidem ullas accepi quae me docerent quid ageres aut ubi te visurus essem. itaque virum fortem mihique in primis probatum, D. Antonium, praefectum evocatorum, misi ad te, cui si tibi videretur, cohortis traderes, ut, dum tempus anni esset idoneum, aliquid negoti gerere possem. in quo tuo consilio ut me sperarem esse usurum et amicitia nostra et litterae tuae fecerant, quod ne nunc quidem despero. sed plane quando aut ubi te visurus sim, nisi ad me scripseris, ne suspicari quidem possum.</p>
<span class="br"></span><span class="lineNumber">6</span><span class="br"></span><p>Ego ut me tibi amicissimum esse et aequi et iniqui intellegant curabo. de tuo in me animo iniquis secus existimandi videris non nihil loci dedisse. id si correxeris, mihi

</p></section><notes></notes></section>