<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
tuam pertinere arbitrabor studiose diligenterque curabo.</p>
</section>
<section class="div2">
<section class="opener">
356 (XI.6a)
<span class="salute"></span>
</section>
<p class="noindent"><span class="italic">Scr. Romae <span class="sc">xiii</span> Kal. Ian. an. 44</span></p>
<p class="noindent">&lt;M. CICERO S. D. D. BRUTO IMP. COS. DESIG.&gt;</p>
<span class="br"></span><span class="lineNumber">1</span><span class="br"></span><p>Cum tribuni pl. edixissent senatus adesset a.d. <span class="sc">xiii</span> Kal. Ian. haberentque in animo de praesidio consulum designatorum referre, quamquam statueram in senatum ante Kal. Ian. non venire, tamen, cum eo die ipso edictum tuum propositum esset, nefas esse duxi aut ita haberi senatum ut de tuis divinis in rem publicam meritis sileretur, quod factum esset nisi ego venissem, aut etiam, si quid de te honorifice diceretur, me non adesse.</p>
<span class="br"></span><span class="lineNumber">2</span><span class="br"></span><p>Itaque in senatum veni mane. quod cum esset animadversum, frequentissimi senatores convenerunt. quae de te in senatu egerim, quae in contione maxima dixerim, aliorum te litteris malo cognoscere; illud tibi persuadeas velim, me omnia quae ad tuam dignitatem augendam pertinebunt, quae est per se amplissima, summo semper studio suscepturum et defensurum. quod quamquam intellego me cum multis esse facturum, tamen appetam huius rei principatum.</p>
</section><notes></notes></section>