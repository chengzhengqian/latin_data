<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
velim existimes, quibuscumque rebus Caerelliae benigne feceris, mihi te gratissimum esse facturum.</p>
</section>
<section class="div2">
<section class="opener">
301 (XIII.30)
<span class="salute"></span>
</section>
<p class="noindent"><span class="italic">Scr. Romae an. 46</span></p>
<p class="noindent">CICERO ACILIO PRO COS.<a class="footnoteLink" href="#note_LCL230_46_1" id="target_note_LCL230_46_1"><sup>1</sup></a> S.</p>
<span class="br"></span><span class="lineNumber">1</span><span class="br"></span><p>L. Manlius est Sosis. is fuit Catinensis, sed est una cum reliquis Neapolitanis civis Romanus factus decurioque Neapoli; erat enim adscriptus in id municipium ante civitatem sociis et Latinis datam. eius frater Catinae nuper mortuus est. nullam omnino arbitramur de ea hereditate controversiam eum habiturum, et est hodie in bonis. sed quoniam habet praeterea negotia vetera in Sicilia sua, et hanc hereditatem fraternam et omnia eius tibi commendo, in primisque ipsum, virum optimum mihique familiarissimum, iis studiis litterarum doctrinaeque praeditum<a class="footnoteLink" href="#note_LCL230_46_2" id="target_note_LCL230_46_2"><sup>2</sup></a> quibus ego maxime delector.</p>
<span class="br"></span><span class="lineNumber">2</span><span class="br"></span><p>Peto igitur abs te ut eum, sive aderit sive non venerit in Siciliam, in meis intimis maximeque necessariis scias esse itaque tractes ut intellegat meam sibi commendationem magno adiumento fuisse.</p>
</section><notes><section class="footnotes"><ul><li class="note" id="note_LCL230_46_1"><a class="footnoteCrossrefLink" href="#target_note_LCL230_46_1" title="Click to highlight in text"><sup class="lineRef">1</sup>proconsuli (<span class="italic">SB, et itidem in sequentibus epp.</span>)</a></li><script type="text/javascript">document.getElementById('note_LCL230_46_1').style.display = "none";</script><li class="note" id="note_LCL230_46_2"><a class="footnoteCrossrefLink" href="#target_note_LCL230_46_2" title="Click to highlight in text"><sup class="lineRef">2</sup>deditum <span class="italic">Lamb</span></a></li><script type="text/javascript">document.getElementById('note_LCL230_46_2').style.display = "none";</script></ul></section></notes></section>