<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
308 (XIII.37)
<span class="salute"></span>
</section>
<p class="noindent"><span class="italic">Scr. Romae an. 46</span></p>
<p class="noindent">&lt;CICERO ACILIO PRO COS. S.&gt;</p>
<p>Hippiam, Philoxeni filium, Calactinum, hospitem et necessarium meum, tibi commendo in maiorem modum. eius bona, quem ad modum ad me delata res est, publice possidentur alieno nomine contra leges Calactinorum. id si ita est, etiam sine mea commendatione ab aequitate tua res ipsa impetrare debet ut ei subvenias. quoquo modo autem se res habet, peto a te ut honoris mei causa eum expedias, tantumque ei commodes et in hac re et in ceteris quantum tua fides dignitasque patietur. id mihi vehementer gratum erit.</p>
</section>
<section class="div2">
<section class="opener">
309 (XIII.38)
<span class="salute"></span>
</section>
<p class="noindent"><span class="italic">Scr. Romae an. 46</span></p>
<p class="noindent">&lt;CICERO ACILIO PRO COS. S.&gt;</p>
<p>L. Bruttius, eques Romanus, adulescens omnibus rebus ornatus, in meis familiarissimis &lt;est&gt; meque observat diligentissime; cuius cum patre magna mihi fuit amicitia iam inde a quaestura mea Siciliensi. omnino nunc ipse Bruttius Romae mecum est. sed tamen domum eius et rem familiarem et procuratores tibi sic commendo ut maiore studio commendare non possim. gratissimum mihi feceris si curaris ut intellegat Bruttius, id quod ei recepi, hanc meam commendationem sibi magno adiumento fuisse.</p>
</section><notes></notes></section>