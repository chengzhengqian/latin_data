<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
quantum facere possumus, quod multis de causis rei publicae arbitramur conducere, in Ianuarium mensem protrudimus.</p>
<p>Vince igitur et vale.</p>
</section>
<section class="div2">
<section class="opener">
425 (XII.10)
<span class="salute"></span>
</section>
<p class="noindent"><span class="italic">Scr. Romae c. Kal. Quint. an. 43</span></p>
<p class="noindent">CICERO CASSIO S.</p>
<span class="br"></span><span class="lineNumber">1</span><span class="br"></span><p>Lepidus, tuus adfinis, meus familiaris, prid. Kal. Quint. sententiis omnibus hostis a senatu iudicatus est ceterique qui una cum illo a re publica defecerunt; quibus tamen ad sanitatem redeundi ante Kal. Sept. potestas facta est. fortis sane senatus, sed maxime spe subsidi tui. bellum quidem cum haec scribebam sane magnum erat scelere et levitate Lepidi.</p>
<p>Nos de Dolabella cottidie quae volumus audimus, sed <span class="br"></span><span class="lineNumber">2</span><span class="br"></span>adhuc sine capite, sine auctore, rumore nuntio. quod cum ita esset, tamen litteris tuis quas Non. Mai. ex castris datas acceperamus, ita persuasum erat civitati ut illum iam oppressum omnes arbitrarentur, te autem in Italiam venire cum exercitu, ut, si haec ex sententia confecta essent, consilio atque auctoritate tua, sin quid forte titubatum, ut fit in bello, exercitu tuo niteremur. quem quidem ego exercitum quibuscumque potuero rebus ornabo. cuius rei tum tempus erit cum quid opis rei publicae laturus is exercitus sit aut quid iam tulerit notum esse coeperit. nam adhuc tantum conatus audiuntur, optimi illi quidem et praeclaris


</p></section><notes></notes></section>