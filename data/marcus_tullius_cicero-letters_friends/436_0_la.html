<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

adficiuntur neque sine lacrimis multis id conari possunt, uti magis ipsi videantur aliorum consolatione indigere quam aliis posse suum officium praestare. tamen, quae in praesentia in mentem mihi venerunt, decrevi brevi ad te perscribere, non quo ea te fugere existimem sed quod forsitan dolore impeditus minus ea perspicias.</p>
<span class="br"></span><span class="lineNumber">2</span><span class="br"></span><p>Quid est quod tanto opere te commoveat tuus dolor intestinus? cogita quem ad modum adhuc Fortuna nobiscum egerit; ea nobis erepta esse quae hominibus non minus quam liberi cara esse debent, patriam, honestatem, dignitatem, honores omnis. hoc uno incommodo addito quid ad dolorem adiungi potuit? aut qui non in illis rebus exercitatus animus callere iam debet atque omnia minoris existimare?</p>
<span class="br"></span><span class="lineNumber">3</span><span class="br"></span><p>At<a class="footnoteLink" href="#note_LCL216_402_2" id="target_note_LCL216_402_2"><sup>2</sup></a> illius vicem, credo, doles. quotiens in eam cogitationem necesse est et tu veneris et nos saepe incidimus, hisce temporibus non pessime cum iis esse actum quibus sine dolore licitum est mortem cum vita commutare! quid autem fuit quod illam hoc tempore ad vivendum magno opere invitare posset? quae res, quae spes, quod animi solacium? ut cum aliquo adulescente primario coniuncta aetatem gereret? licitum est tibi, credo, pro tua dignitate ex hac iuventute generum deligere cuius fidei liberos tuos te tuto committere putares. an ut ea liberos ex sese pareret quos cum florentis videret laetaretur, qui rem a parente traditam per se tenere possent, honores ordinatim petituri essent, in re publica, in amicorum negotiis libertate sua &lt;us&gt;uri?<a class="footnoteLink" href="#note_LCL216_402_3" id="target_note_LCL216_402_3"><sup>3</sup></a> quid horum fuit quod non prius quam datum est ademptum sit? at vero malum est liberos amittere. malum,


</p></section><notes><section class="footnotes"><ul><li class="note" id="note_LCL216_402_2"><a class="footnoteCrossrefLink" href="#target_note_LCL216_402_2" title="Click to highlight in text"><sup class="lineRef">2</sup>an (<span class="italic">Man</span>.)</a></li><script type="text/javascript">document.getElementById('note_LCL216_402_2').style.display = "none";</script><li class="note" id="note_LCL216_402_3"><a class="footnoteCrossrefLink" href="#target_note_LCL216_402_3" title="Click to highlight in text"><sup class="lineRef">3</sup>uti (<span class="italic">Gul</span>.)</a></li><script type="text/javascript">document.getElementById('note_LCL216_402_3').style.display = "none";</script></ul></section></notes></section>