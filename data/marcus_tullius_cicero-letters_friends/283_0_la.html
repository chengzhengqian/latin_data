<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
conventum senatorum, esse venturum, ni veritus essem ne eius animum offenderem qui a me ut te imitarer petebat. cui quidem ego, cum me rogaret ut adessem in senatu, eadem omnia quae a te de pace et de Hispaniis dicta sunt ostendi me esse dicturum.</p>
<span class="br"></span><span class="lineNumber">2</span><span class="br"></span><p>Res vides quo modo se habeat: orbem terrarum imperiis distributis ardere bello, urbem sine legibus, sine iudiciis, sine iure, sine fide relictam direptioni et incendiis. itaque mihi venire in mentem nihil potest non modo quod sperem sed vix iam quod audeam optare. sin autem tibi, homini prudentissimo, videtur utile esse nos colloqui, quamquam longius etiam cogitabam ab urbe discedere, cuius iam etiam nomen invitus audio, tamen propius accedam; Trebatioque mandavi ut, si quid tu eum velles ad me mittere, ne recusaret, idque ut facias velim, aut, si quem tuorum fidelium voles, ad me mittas, ne aut tibi exire ex urbe necesse sit aut mihi accedere. ego tantum tibi tribuo quantum mihi fortasse adrogo, ut exploratum habeam quicquid nos communi sententia statuerimus id omnis homines probaturos.</p>
<p>Vale.</p>
</section><notes></notes></section>