<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
urbanitatem, quae est virtus, ut Stoici rectissime putant? ullam Appietatem aut Lentulitatem valere apud me plus quam ornamenta virtutis existimas? cum ea consecutus nondum eram quae sunt hominum opinionibus amplissima, tamen ista vestra nomina numquam sum admiratus; viros eos qui ea vobis reliquissent magnos arbitrabar. postea vero quam ita et cepi et gessi maxima imperia ut mihi nihil neque ad honorem neque ad gloriam acquirendum putarem, superiorem quidem numquam, sed parem vobis me speravi esse factum. nec mehercule aliter vidi existimare vel Cn. Pompeium, quem omnibus qui umquam fuerunt, vel P. Lentulum, quem mihi ipsi antepono. tu si aliter existimas, nihil errabis si paulo diligentius, ut quid sit εὐγένεια [quid sit nobilitas] intellegas, Athenodorus, Sandonis filius, quid de his rebus dicat attenderis.</p>
<span class="br"></span><span class="lineNumber">6</span><span class="br"></span><p>Sed ut ad rem redeam, me tibi non amicum modo verum etiam amicissimum existimes velim. profecto omnibus meis officiis efficiam ut ita esse vere possis iudicare. tu autem si id agis ut minus mea causa, dum ego absim, debere videaris quam ego tua laborarim, libero te ista cura:</p>
<p class="lineGroup">
<span class="line indent9">παρ’ ἔμoιγε καὶ ἄλoι</span><span class="linebreak"></span>
<span class="line indent1">oἳ κέ με τιμήσoυσι, μάλιστα δέ μητίετα Zεύς.</span><span class="linebreak"></span>
</p>
<p class="noindent">si autem natura es φιλαίτιoς, illud non perficies, quo minus tua causa velim; hoc adsequere ut, quam in partem tu accipias, minus laborem.</p>
<p>Haec ad te scripsi liberius fretus conscientia offici mei

</p></section><notes></notes></section>