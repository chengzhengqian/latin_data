<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

optimo fit animo, tamen hoc mihi multo iucundius est et gratius quod in summa paucitate amicorum, propinquorum ac necessariorum qui vere meae saluti faverent te cupidissimum mei singularemque mihi benevolentiam <span class="br"></span><span class="lineNumber">2</span><span class="br"></span>praestitisse cognovi. reliqua sunt eius modi quibus ego, quoniam haec erant tempora, facile et aequo animo carebam. hoc vero eius modi esse statuo ut sine talium virorum et amicorum benevolentia neque in adversa neque in secunda fortuna quisquam vivere possit. itaque in hoc ego mihi gratulor. tu vero ut intellegas homini amicissimo te tribuisse officium re tibi praestabo.</p>
<p>Vale.</p>
</section>
<section class="div2">
<section class="opener">
233 (IV.10)
<span class="salute"></span>
</section>
<p class="noindent"><span class="italic">Scr. Romae fort. m. Dec. an. 46</span></p>
<p class="noindent">CICERO MARCELLO S.</p>
<span class="br"></span><span class="lineNumber">1</span><span class="br"></span><p>Etsi nihil erat novi quod ad te scriberem magisque litteras tuas iam exspectare incipiebam, vel te potius ipsum, tamen, cum Theophilus proficisceretur, non potui nihil ei litterarum dare. cura igitur ut quam primum venias. venies enim, mihi crede, exspectatus, neque solum nobis, id est tuis, sed prorsus omnibus. venit enim mihi in mentem <span class="br"></span><span class="lineNumber">2</span><span class="br"></span>subvereri interdum ne te delectet tarda decessio. quod si nullum haberes sensum nisi oculorum, prorsus tibi ignoscerem si quosdam nolles videre; sed cum leviora non multo essent quae audirentur quam quae viderentur, suspicarer autem multum interesse rei familiaris tuae te quam
</p></section><notes></notes></section>