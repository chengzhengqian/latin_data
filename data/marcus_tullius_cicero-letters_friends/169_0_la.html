<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
quod magis gavisurum te putem habeo quam hoc: scito C. Sempronium Rufum, mel ac delicias tuas, calumniam maximo plausu tulisse. &lt;qua&gt; quaeris in<a class="footnoteLink" href="#note_LCL205_372_1" id="target_note_LCL205_372_1"><sup>1</sup></a> causa. M. Tuccium, accusatorem suum, post ludos Romanos reum lege Plotia de vi fecit hoc consilio, quod videbat, si extraordinarius reus nemo accessisset, sibi hoc anno causam esse dicendam; dubium porro illi non erat quid futurum esset. nemini hoc deferre munusculum maluit quam suo accusatori. itaque sine ullo subscriptore descendit et Tuccium reum fecit. at ego, simul atque audivi, invocatus ad subsellia rei occurro; surgo, neque verbum de re facio, totum Sempronium usque eo perago ut Vestorium quoque interponam et illam fabulam narrem, quem ad modum tibi pro beneficio dederit †si quod iniuriis suis esset ut Vestorius teneret.†</p>
<span class="br"></span><span class="lineNumber">2</span><span class="br"></span><p>Haec quoque magna nunc contentio forum tenet: M. Servilius postquam, ut coeperat, omnibus in rebus turbarat nec quod [non]<a class="footnoteLink" href="#note_LCL205_372_2" id="target_note_LCL205_372_2"><sup>2</sup></a> venderet cuiquam reliquerat






</p></section><notes><section class="footnotes"><ul><li class="note" id="note_LCL205_372_1"><a class="footnoteCrossrefLink" href="#target_note_LCL205_372_1" title="Click to highlight in text"><sup class="lineRef">1</sup>quaeris an (<span class="italic">C.F.Hermann</span>): quaeris qua in (<span class="italic">Vict.</span>)</a></li><script type="text/javascript">document.getElementById('note_LCL205_372_1').style.display = "none";</script><li class="note" id="note_LCL205_372_2"><a class="footnoteCrossrefLink" href="#target_note_LCL205_372_2" title="Click to highlight in text"><sup class="lineRef">2</sup>(<span class="italic">Rubenius</span>)</a></li><script type="text/javascript">document.getElementById('note_LCL205_372_2').style.display = "none";</script></ul></section></notes></section>