<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
nisi illud mihi persuadeo, te, talem virum, nihil temere fecisse. &lt;a&gt; te autem pro vetere nostra necessitudine etiam atque etiam peto ut eius filios, qui in tua potestate sunt, mihi potissimum condones, nisi quid existimas in ea re violari existimationem tuam. quod ego si arbitrarer, numquam te rogarem, mihique tua fama multo antiquior esset quam illa necessitudo est. sed mihi ita persuadeo (potest fieri ut fallar) eam rem laudi tibi potius quam vituperationi fore. quid fieri possit et quid mea causa facere possis (nam quin<a class="footnoteLink" href="#note_LCL216_462_1" id="target_note_LCL216_462_1"><sup>1</sup></a> velis non dubito) velim, si tibi grave non erit, certiorem me facias.</p>
</section>
<section class="div2">
<section class="opener">
274 (XIII.47)
<span class="salute"></span>
</section>
<p class="noindent"><span class="italic">Scr. fort. Romae in. m. Mai. an. 51</span></p>
<p class="noindent">CICERO SILIO S.</p>
<p>Quid ego tibi commendem eum quem tu ipse diligis? sed tamen ut scires eum a me non diligi solum verum etiam amari, ob eam rem tibi haec scribo. omnium tuorum officiorum, quae et multa et magna sunt, mihi gratissimum fuerit si ita tractaris Egnatium ut sentiat et se a me et me a te amari. hoc te vehementer etiam atque etiam rogo.</p>
<p>Illa nostra scilicet ceciderunt. utamur igitur vulgari consolatione, ‘quid si hoc melius?’ sed haec coram. tu fac quod facis, ut me ames teque amari a me scias.</p>
</section><notes><section class="footnotes"><ul><li class="note" id="note_LCL216_462_1"><a class="footnoteCrossrefLink" href="#target_note_LCL216_462_1" title="Click to highlight in text"><sup class="lineRef">1</sup>quid (ҁ)*</a></li><script type="text/javascript">document.getElementById('note_LCL216_462_1').style.display = "none";</script></ul></section></notes></section>