<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
375 (X.10)
<span class="salute"></span>
</section>
<p class="noindent"><span class="italic">Scr. Romae <span class="sc">iii</span> Kal. Apr. an. 43</span></p>
<p class="noindent">CICERO PLANCO</p>
<span class="br"></span><span class="lineNumber">1</span><span class="br"></span><p>Etsi satis ex Furnio nostro cognoram quae tua voluntas, quod consilium de re publica esset, tamen tuis litteris lectis liquidius de toto sensu tuo iudicavi. quam ob rem, quamquam in uno proelio omnia<a class="footnoteLink" href="#note_LCL230_238_1" id="target_note_LCL230_238_1"><sup>1</sup></a> Fortuna rei publicae disceptat (quod quidem cum haec legeres iam decretum arbitrabar fore), tamen ipsa fama quae de tua voluntate percrebruit magnam es laudem consecutus. itaque, si consulem Romae habuissemus, declaratum esset ab senatu cum tuis magnis honoribus quam gratus esset conatus et apparatus tuus. cuius rei non modo non praeteriit tempus sed ne maturum quidem etiam nunc meo quidem iudicio fuit. is enim denique honos mihi videri solet qui non propter spem futuri benefici sed propter magna merita claris viris defertur et datur.</p>
<span class="br"></span><span class="lineNumber">2</span><span class="br"></span><p>Qua re, sit modo aliqua res publica in qua honos elucere possit, omnibus, mihi crede, amplissimis honoribus abundabis. is autem qui vere appellari potest honos non invitamentum ad tempus sed perpetuae virtutis est praemium. quam ob rem, mi Plance, incumbe toto pectore ad laudem, subveni patriae, opitulare collegae, omnium gentium consensum et incredibilem conspirationem adiuva. me tuorum consiliorum adiutorem, dignitatis fautorem, omnibus in rebus tibi amicissimum fidelissimumque cogÂ­nosces.


</p></section><notes><section class="footnotes"><ul><li class="note" id="note_LCL230_238_1"><a class="footnoteCrossrefLink" href="#target_note_LCL230_238_1" title="Click to highlight in text"><sup class="lineRef">1</sup>omnis (<span class="italic">SB</span>)</a></li><script type="text/javascript">document.getElementById('note_LCL230_238_1').style.display = "none";</script></ul></section></notes></section>