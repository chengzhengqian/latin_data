<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
venissem, quamquam erat oppressus totius corporis doloribus, tamen, ante quam me plane salutavit, ‘o mi Cicero’ inquit, ‘gratulor tibi cum tantum vales apud Dolabellam quantum si ego apud sororis filium valerem, iam salvi esse possemus. Dolabellae vero tuo et gratulor et gratias ago, quem quidem post te consulem solum possumus vere consulem dicere.’ deinde multa de facto ac de re gesta tua;<a class="footnoteLink" href="#note_LCL230_96_1" id="target_note_LCL230_96_1"><sup>1</sup></a> nihil magnificentius, nihil praeclarius actum umquam, nihil rei publicae salutarius. atque haec una vox omnium est.</p>
<span class="br"></span><span class="lineNumber">4</span><span class="br"></span><p>A te autem peto ut me hanc quasi falsam hereditatem alienae gloriae sinas cernere meque aliqua ex parte in societatem tuarum laudum venire patiare. quamquam, mi Dolabella (haec enim iocatus sum), libentius omnis meas, si modo sunt aliquae meae, laudes ad te transfuderim quam aliquam partem exhauserim ex tuis. nam cum te semper tantum dilexerim quantum tu intellegere potuisti, tum his tuis factis sic incensus sum ut nihil umquam in amore fuerit ardentius. nihil est enim, mihi crede, virtute <span class="br"></span><span class="lineNumber">5</span><span class="br"></span>formosius, nihil pulchrius, nihil amabilius. semper amavi, ut scis, M. Brutum propter eius summum ingenium, suavissimos mores, singularem probitatem atque constantiam; tamen Idibus Martiis tantum accessit ad amorem ut mirarer locum fuisse augendi in eo quod mihi iam pridem cumulatum etiam videbatur. quis erat qui putaret ad eum amorem quem erga te habebam posse aliquid accedere? tantum accessit ut mihi nunc denique amare videar, antea dilexisse.</p>
</section><notes><section class="footnotes"><ul><li class="note" id="note_LCL230_96_1"><a class="footnoteCrossrefLink" href="#target_note_LCL230_96_1" title="Click to highlight in text"><sup class="lineRef">1</sup>tum (<span class="italic">Wes</span>.)</a></li><script type="text/javascript">document.getElementById('note_LCL230_96_1').style.display = "none";</script></ul></section></notes></section>