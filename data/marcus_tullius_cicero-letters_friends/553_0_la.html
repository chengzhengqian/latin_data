<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<span class="br"></span><span class="lineNumber">2</span><span class="br"></span><p>Consilium omne autem hoc est illorum ut mortem Caesaris persequantur. itaque a. d. <span class="sc">vi</span> Non. Oct. productus in contionem a Cannutio turpissime ille quidem discessit, sed tamen ea dixit de conservatoribus patriae quae dici deberent de proditoribus; de me quidem non dubitanter quin omnia de meo consilio et vos fecissetis et Cannutius faceret. cetera cuius modi sint ex hoc iudica quod legato tuo viaticum eripuerunt. quid eos interpretari putas cum hoc faciunt? ad hostem scilicet portari.</p>
<p>O rem miseram! dominum ferre non potuimus, conservo servimus. et tamen me quidem favente magis quam sperante etiam nunc residet spes in virtute tua. sed ubi sunt copiae? de reliquo malo te ipsum tecum loqui quam nostra dicta cognoscere.</p>
<p>Vale.</p>
</section>
<section class="div2">
<section class="opener">
346 (XII.22)
<span class="salute"></span>
</section>
<p class="noindent"><span class="italic">Scr. Romae post <span class="sc">xiii</span> Kal. Oct. et fort. post vi Non. Oct. an. 44</span></p>
<p class="noindent">CICERO CORNIFICIO S.</p>
<span class="br"></span><span class="lineNumber">1</span><span class="br"></span><p>Nos hic cum homine gladiatore omnium nequissimo, collega nostro, Antonio, bellum gerimus, sed non pari condicione, contra arma verbis. at etiam de te contionatur, nec impune; nam sentiet quos lacessierit. ego autem acta ad te omnia arbitror perscribi ab aliis; a me futura debes cognosÂ­cere,


</p></section><notes></notes></section>