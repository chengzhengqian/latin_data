<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
do quidem ego operam ut etiam Lepidum ad huius rei societatem incitem, omniaque ei obsequia polliceor si modo rem publicam respicere volet. utor in hac re adiutoribus interpretibusque fratre meo et Laterense et Furnio nostro. non me impedient privatae offensiones quo minus pro rei publicae salute etiam cum inimicissimo consentiam. quod si nihil profecero, nihilo minus maximo sum animo, et maiore fortasse cum mea gloria vobis satis faciam.</p>
<p>Fac valeas meque mutuo diligas.</p>
</section>
<section class="div2">
<section class="opener">
383 (XII.25a)
<span class="salute"></span>
</section>
<p class="noindent"><span class="italic">Scr. Romae in. m. Mai. an. 43</span></p>
<p class="noindent">&lt;CICERO CORNIFICIO S.&gt;</p>
<span class="br"></span><span class="lineNumber">1</span><span class="br"></span><p>P. Luccium mihi meum commendas; quem quibuscumque rebus potero diligenter tuebor.</p>
<p>Hirtium quidem et Pansam, collegas nostros, homines in consulatu rei publicae salutaris, alieno sane tempore amisimus, re publica Antoniano quidem latrocinio liberata sed nondum omnino explicata. quam nos, si licebit, more nostro tuebimur, quamquam admodum sumus iam defatigati. sed nulla lassitudo impedire officium et fidem debet. <span class="br"></span><span class="lineNumber">2</span><span class="br"></span>verum haec hactenus. ab aliis te de me quam a me ipso malo cognoscere.</p>
<p>De te audiebamus ea quae maxime vellemus. de Cn. Minucio, quem tu quibusdam litteris ad caelum laudibus extulisti, rumores duriores erant. id quale sit omninoque quid istic agatur facias me velim certiorem.</p>
</section><notes></notes></section>