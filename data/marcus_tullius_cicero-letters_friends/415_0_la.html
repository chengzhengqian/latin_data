<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

sentias, nihil a te petam nisi ut ad eam voluntatem quam tua sponte erga Caecinam habiturus es tantus cumulus accedat commendatione mea quanti me a te fieri intellego. hoc mihi gratius facere nihil potes.</p>
<p>Vale.</p>
</section>
<section class="div2">
<section class="opener">
237 (VI.7)
<span class="salute"></span>
</section>
<p class="noindent"><span class="italic">Scr. in Sicilia m. Dec. an. 46 vel in. an. 45</span></p>
<p class="noindent">CAECINA CICERONI P. S.</p>
<span class="br"></span><span class="lineNumber">1</span><span class="br"></span><p>Quod tibi non tam celeriter liber est redditus, ignosce timori nostro et miserere temporis. filius, ut audio, pertimuit, neque iniuria, si liber exisset (quoniam non tam interest quo animo scribatur quam quo accipiatur), ne ea res inepte mihi noceret, cum praesertim adhuc stili poenas dem. qua quidem in re singulari sum fato. nam cum mendum scripturae litura tollatur, stultitia fama multetur, meus error exsilio corrigitur, cuius summa criminis est <span class="br"></span><span class="lineNumber">2</span><span class="br"></span>quod armatus adversario male dixi. nemo nostrum est, ut opinor, quin vota Victoriae suae fecerit, nemo quin, etiam cum de alia re immolaret, tamen eo quidem ipso tempore ut quam primum Caesar superaretur optarit. hoc si non cogitat, omnibus rebus felix est; si scit et persuasus est,

</p></section><notes></notes></section>