<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
quidem tantum quantum numquam mihi in mentem venit optare; sed contenta non est et pro magnitudine et animi et benefici vestri a vobis magna desiderat. adhuc ulta suas iniurias est per vos interitu tyranni, nihil amplius. ornamenta vero sua quae reciperavit? an quod ei mortuo paret quem vivum ferre non poterat? cuius aera refigere debebamus, eius etiam chirographa defendimus? at enim ita decrevimus. fecimus id quidem temporibus cedentes, quae valent in re publica plurimum; sed immoderate quidam et ingrate nostra facilitate abutuntur.</p>
<p>Verum haec propediem et multa alia coram. interim velim sic tibi persuadeas, mihi cum rei publicae, quam semper habui carissimam, tum amoris nostri causa maximae curae esse tuam dignitatem. da operam ut valeas.</p>
<p>Vale.</p>
</section>
<section class="div2">
<section class="opener">
328 (XII.16)
<span class="salute"></span>
</section>
<p class="noindent"><span class="italic">Scr. Athenis <span class="sc">viii</span> Kal. Iun. an. 44</span></p>
<p class="noindent">TREBONIUS CICERONI S.</p>
<span class="br"></span><span class="lineNumber">1</span><span class="br"></span><p>S. v. b.</p>
<p>Athenas veni a. d. <span class="sc">xi</span> Kal. Iun. atque ibi, quod maxime optabam, vidi filium tuum deditum optimis studiis summaque modestiae fama. qua ex re quantam voluptatem ceperim scire potes etiam me tacente. non enim nescis


</p></section><notes></notes></section>