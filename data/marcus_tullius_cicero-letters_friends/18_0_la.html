<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
si nos premet eadem fortuna, quid puero misero fiet? non queo reliqua scribere, tanta vis lacrimarum est; neque te in eundem fletum adducam. tantum scribo: si erunt in officio amici, pecunia non deerit; si non erunt, tu efficere tua pecunia non poteris. per fortunas miseras nostras, vide ne puerum perditum perdamus. cui si aliquid erit ne egeat, mediocri virtute opus est et mediocri fortuna ut cetera consequatur.</p>
<span class="br"></span><span class="lineNumber">6</span><span class="br"></span><p>Fac valeas et ad me tabellarios mittas ut sciam quid agatur et vos quid agatis. mihi omnino iam brevis exspectatio est. Tulliolae et Ciceroni salutem dic. valete.</p>
<span class="br"></span><span class="lineNumber">7</span><span class="br"></span><p>Dyrrachium veni, quod et libera civitas est et in me officiosa et proxima Italiae. sed si offendet me loci celebritas, alio me conferam, ad te scribam.</p>
<p>D. a. d. <span class="sc">vi</span> Kal. Dec. Dyrrachi.</p>
</section>
<section class="div2">
<section class="opener">
9 (XIV.3)
<span class="salute"></span>
</section>
<p class="noindent"><span class="italic">Scr. Dyrrachii prid. Kal. Dec. an. 58</span></p>
<p class="noindent">TULLIUS S. D. TERENTIAE SUAE ET TULLIAE ET CICERONI</p>
<span class="br"></span><span class="lineNumber">1</span><span class="br"></span><p>Accepi ab Aristocrito tris epistulas, quas ego lacrimis prope delevi. conficior enim maerore, mea Terentia, nec meae me miseriae magis excruciant quam tuae vestraeÂ­que.

</p></section><notes></notes></section>