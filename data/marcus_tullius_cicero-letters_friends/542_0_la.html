<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
quorum opera liber est. nos si alia hortarentur ut bellum civile suscitare vellemus, litterae tuae nihil proficerent; nulla enim minantis auctoritas apud liberos est. sed pulchre intellegis non posse nos quoquam impelli et fortassis ea re minaciter agis ut iudicium nostrum metus videatur.</p>
<span class="br"></span><span class="lineNumber">4</span><span class="br"></span><p>Nos in hac sententia sumus ut te cupiamus in libera re publica magnum atque honestum esse, vocemus te ad nullas inimicitias, sed tamen pluris nostram libertatem quam tuam amicitiam aestimemus. tu etiam atque etiam vide quid suscipias, quid sustinere possis; neque quam diu vixerit Caesar sed quam non diu regnarit fac cogites. deos quaesumus consilia tua rei publicae salutaria sint ac tibi; si minus, ut salva atque honesta re publica tibi quam minimum noceant optamus.</p>
<p>Prid. Non. Sext.</p>
</section>
<section class="div2">
<section class="opener">
337 (XVI.21)
<span class="salute"></span>
</section>
<p class="noindent"><span class="italic">Scr. Athenis fort. m. Sext. an. 44</span></p>
<p class="noindent">CICERO F. TIRONI SUO DULCISSIMO S.</p>
<span class="br"></span><span class="lineNumber">1</span><span class="br"></span><p>Cum vehementer tabellarios exspectarem cottidie, aliquando venerunt post diem quadragesimum et sextum quam a vobis discesserant. quorum mihi fuit adventus exoptatissimus. nam cum maximam cepissem laetitiam ex humanissimi et carissimi patris epistula, tum vero iucundissimae tuae litterae cumulum mihi gaudi attulerunt. itaque me iam non paenitebat intercapedinem scribendi
</p></section><notes></notes></section>