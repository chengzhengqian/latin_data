<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
nostra consilia cum sentimus prudentibus fideliterque suadentibus idem videri.</p>
<span class="br"></span><span class="lineNumber">2</span><span class="br"></span><p>Ego Appium, ut saepe tecum locutus sum, valde diligo meque ab eo diligi statim coeptum esse ut simultatem deposuimus sensi. nam et honorificus in me consul fuit et suavis amicus et studiosus studiorum etiam meorum. mea vero officia ei non defuisse tu es testis, cui iam<a class="footnoteLink" href="#note_LCL205_414_1" id="target_note_LCL205_414_1"><sup>1</sup></a> κωμικòς μάρτυς, ut opinor, accedit Phania; et mehercule etiam pluris eum feci quod te amari ab eo sensi. iam me Pompei totum esse scis, Brutum a me amari intellegis. quid est causae cur mihi non in optatis sit complecti hominem florentem aetate, opibus, honoribus, ingenio, liberis, propinquis, adfinibus, amicis, collegam meum praesertim et in ipsa collegi laude et scientia studiosum mei? haec eo pluribus scripsi quod &lt;non&gt;<a class="footnoteLink" href="#note_LCL205_414_2" id="target_note_LCL205_414_2"><sup>2</sup></a> nihil significabant tuae litterae subdubitare qua essem erga illum voluntate. credo te audisse aliquid. falsum est, mihi crede, si quid audisti. genus institutorum et rationum mearum dissimilitudinem non nullam habet cum illius administratione provinciae. ex eo quidam suspicati fortasse sunt animorum contentione, non opinionum dissensione, me ab eo discrepare. nihil autem feci umquam neque dixi quod contra illius existimationem esse vellem; post hoc negotium autem et temeritatem nostri Dolabellae deprecatorem me pro illius periculo praebeo.</p>
</section><notes><section class="footnotes"><ul><li class="note" id="note_LCL205_414_1"><a class="footnoteCrossrefLink" href="#target_note_LCL205_414_1" title="Click to highlight in text"><sup class="lineRef">1</sup>quoniam (<span class="italic">Mart</span>.)</a></li><script type="text/javascript">document.getElementById('note_LCL205_414_1').style.display = "none";</script><li class="note" id="note_LCL205_414_2"><a class="footnoteCrossrefLink" href="#target_note_LCL205_414_2" title="Click to highlight in text"><sup class="lineRef">2</sup>(<span class="italic">Man</span>.)</a></li><script type="text/javascript">document.getElementById('note_LCL205_414_2').style.display = "none";</script></ul></section></notes></section>