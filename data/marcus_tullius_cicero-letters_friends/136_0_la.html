<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
71 (III.7)
<span class="salute"></span>
</section>
<p class="noindent"><span class="italic">Scr. Laodiceae paulo post a.d. <span class="sc">iii</span> Id. Febr. an. 50</span></p>
<p class="noindent">CICERO S. D. APPIO PULCHRO</p>
<span class="br"></span><span class="lineNumber">1</span><span class="br"></span><p>Pluribus verbis ad te scribam cum plus oti nactus ero. haec scripsi subito, cum Bruti pueri Laodiceae me convenissent et se Romam properare dixissent. itaque nullas iis praeterquam ad te et ad Brutum dedi litteras.</p>
<span class="br"></span><span class="lineNumber">2</span><span class="br"></span><p>Legati Appiani mihi volumen a te plenum querelae iniquissimae reddiderunt, quod eorum aedificationem litteris meis impedissem. eadem autem epistula petebas ut eos quam primum, ne in hiemem inciderent, ad facultatem aedificandi liberarem, et simul peracute querebare quod eos tributa exigere vetarem prius quam ego re cognita permisissem. genus enim quoddam fuisse impediendi, cum ego cognoscere non &lt;possem&gt; nisi cum ad hiemem me ex Cilicia recepissem.</p>
<span class="br"></span><span class="lineNumber">3</span><span class="br"></span><p>Ad omnia accipe et cognosce aequitatem expostulationis tuae. primum, cum ad me aditum esset ab iis qui dicerent a se intolerabilia tributa exigi, quid habuit iniquitatis me scribere ne facerent ante quam ego rem causamque cognossem? non poteram, credo, ante hiemem; sic enim scribis. quasi vero ad cognoscendum ego ad illos, non illi ad me venire debuerint! ‘tam longe?’ inquis. quid? cum dabas iis litteras per quas mecum agebas ne eos impedirem quo minus ante hiemem aedificarent, non eos ad me venturos </p></section><notes></notes></section>