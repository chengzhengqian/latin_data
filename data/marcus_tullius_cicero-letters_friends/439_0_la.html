<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p>Quod ad me attinet, cum te tranquilliorem animo esse cognoro, de iis rebus quae hic geruntur quemadmodumque se provincia habeat certiorem faciam.</p>
<p>Vale.</p>
</section>
<section class="div2">
<section class="opener">
249 (IV.6)
<span class="salute"></span>
</section>
<p class="noindent"><span class="italic">Scr. in Attici Nomentano med. m. Apr. an. 45</span></p>
<p class="noindent">M. CICERO S.D. SER. SULPICIO</p>
<span class="br"></span><span class="lineNumber">1</span><span class="br"></span><p>Ego vero, Servi, vellem, ut scribis, in meo gravissimo casu adfuisses. quantum enim praesens me adiuvare potueris et consolando et prope aeque dolendo facile ex eo intellego quod litteris lectis aliquantum acquievi. nam et ea scripsisti quae levare luctum possent et in me consolando non mediocrem ipse animi dolorem adhibuisti. Servius tamen tuus omnibus officiis quae illi tempori tribui potuerunt declaravit et quanti ipse me faceret et quam suum talem erga me animum tibi gratum putaret fore. cuius officia iucundiora scilicet saepe mihi fuerunt, numquam tamen gratiora.</p>
<p>Me autem non oratio tua solum et societas paene aegritudinis sed etiam auctoritas consolatur; turpe enim esse existimo me non ita ferre casum meum ut tu tali sapientia praeditus ferendum putas. sed opprimor interdum et vix resisto dolori, quod ea me solacia deficiunt quae ceteris, quorum mihi exempla propono, simili in fortuna non defuerunt. nam et Q. Maximus, qui filium consularem, clarum

</p></section><notes></notes></section>