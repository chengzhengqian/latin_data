<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

defendente vincere didici? an verear ne, qui potentissimorum hominum conspirationem neglexerit pro mea salute, is pro honore meo pusillorum ac malevolorum obtrectationes et invidias non prosternat atque obterat?</p>
<p>Qua re, si me, sicut soles, amas, suscipe meme totum atque hoc, quicquid est, oneris ac muneris pro mea dignitate tibi tuendum ac sustinendum puta. scis meam fortunam nescio quo modo facile obtrectatores invenire, non meo quidem mehercules merito; sed quanti id refert, si tamen fato nescio quo accidit? si qui forte fuerit qui nostrae dignitati obesse velit, peto a te ut tuam consuetudinem et liberalitatem in me absente defendendo mihi praestes. litteras ad senatum de rebus nostris gestis, quo exemplo miseram, infra tibi perscripsi.</p>
<span class="br"></span><span class="lineNumber">2</span><span class="br"></span><p>Dicitur mihi tuus servus anagnostes fugitivus cum Vardaeis esse. de quo tu mihi nihil mandasti, ego tamen terra marique ut conquireretur praemandavi et profecto tibi illum reperiam, nisi si in Dalmatiam aufugerit; et inde tamen aliquando eruam.</p>
<p>Tu nos fac ames. Vale.</p>
<p>A. d. v Id.<a class="footnoteLink" href="#note_LCL216_428_2" id="target_note_LCL216_428_2"><sup>2</sup></a> Quint. ex castris Narona.</p>
</section><notes><section class="footnotes"><ul><li class="note" id="note_LCL216_428_2"><a class="footnoteCrossrefLink" href="#target_note_LCL216_428_2" title="Click to highlight in text"><sup class="lineRef">2</sup>l.d.v.l.d. (<span class="italic">Lamb</span>.)</a></li><script type="text/javascript">document.getElementById('note_LCL216_428_2').style.display = "none";</script></ul></section></notes></section>