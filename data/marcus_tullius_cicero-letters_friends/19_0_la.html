<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
ego autem hoc miserior sum quam tu, quae es miserrima, quod ipsa calamitas communis est utriusque nostrum, sed culpa mea propria est. meum fuit officium vel legatione vitare periculum vel diligentia et copiis resistere <span class="br"></span><span class="lineNumber">2</span><span class="br"></span>vel cadere fortiter. hoc miserius, turpius, indignius nobis nihil fuit. qua re cum dolore conficiar, tum etiam pudore. pudet enim me uxori [mae]<a class="footnoteLink" href="#note_LCL205_72_1" id="target_note_LCL205_72_1"><sup>1</sup></a> optimae, suavissimis liberis virtutem et diligentiam non praestitisse. nam mi ante oculos dies noctesque versatur squalor vester et maeror et infirmitas valetudinis tuae. spes autem salutis pertenuis ostenditur. inimici sunt multi, invidi paene omnes. eicere nos magnum fuit, excludere facile est. sed tamen, quam diu vos eritis in spe, non deficiam, ne omnia mea culpa cecidisse videantur.</p>
<span class="br"></span><span class="lineNumber">3</span><span class="br"></span><p>Ut tuto sim quod laboras, id mihi nunc facillimum est, quem etiam inimici volunt vivere in tantis miseriis. ego tamen faciam quae praecipis. amicis quibus voluisti egi gratias et eas litteras Dexippo dedi meque de eorum officio scripsi a te certiorem esse factum. Pisonem nostrum mirifico esse studio in nos et officio et ego perspicio et omnes praedicant. di faxint ut tali genero mihi praesenti tecum simul et cum liberis nostris frui liceat! nunc spes reliqua est in novis tribunis pl. et in primis quidem diebus. nam si <span class="br"></span><span class="lineNumber">4</span><span class="br"></span>inveterarit, actum est. ea re ad te statim Aristocritum misi ut ad me continuo initia rerum et rationem totius negoti


</p></section><notes><section class="footnotes"><ul><li class="note" id="note_LCL205_72_1"><a class="footnoteCrossrefLink" href="#target_note_LCL205_72_1" title="Click to highlight in text"><sup class="lineRef">1</sup>(<span class="italic">Ern</span>.)</a></li><script type="text/javascript">document.getElementById('note_LCL205_72_1').style.display = "none";</script></ul></section></notes></section>