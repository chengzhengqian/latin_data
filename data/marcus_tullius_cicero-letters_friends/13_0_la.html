<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
non rogem? sine te igitur sim? opinor, sic agam: si est spes nostri reditus, eam confirmes et rem adiuves; sin, ut ego metuo, transactum est, quoquo modo potes, ad me fac venias. unum hoc scito: si te habebo, non mihi videbor plane perisse. sed quid Tulliola mea fiet? iam id vos videte; mihi deest consilium. sed certe, quoquo modo se res habebit, illius misellae et matrimonio et famae serviendum est. quid? Cicero meus quid aget? iste vero sit in sinu semper et complexu tuo.<a class="footnoteLink" href="#note_LCL205_60_3" id="target_note_LCL205_60_3"><sup>3</sup></a> non queo plura iam scribere; impedit maeror.</p>
<span class="br"></span><span class="lineNumber">4</span><span class="br"></span><p>Tu quid egeris nescio, utrum aliquid teneas an, quod metuo, plane sis spoliata. Pisonem, ut scribis, spero fore semper nostrum. de familia liberata, nihil est quod te moveat. primum tuis ita promissum est, te facturam esse ut quisque esset meritus; est autem in officio adhuc Orpheus, praeterea magno opere nemo. ceterorum servorum ea causa est ut, si res a nobis abisset,<a class="footnoteLink" href="#note_LCL205_60_4" id="target_note_LCL205_60_4"><sup>4</sup></a> liberti nostri essent, si obtinere potuissent; sin ad nos pertinerent, servirent, praeterquam oppido pauci. sed haec minora sunt.</p>
<span class="br"></span><span class="lineNumber">5</span><span class="br"></span><p>Tu quod me hortaris ut animo sim magno et spem habeam reciperandae salutis, id velim sit eius modi ut recte sperare possimus. nunc miser quando tuas iam litteras accipiam? quis ad me perferet? quas ego exspectassem Brundisi si esset licitum per nautas, qui tempestatem praetermittere noluerunt.</p>
<span class="br"></span><span class="lineNumber">6</span><span class="br"></span><p>Quod reliquum est, sustenta te, mea Terentia, ut potes honestissime. viximus, floruimus; non vitium nostrum sed



</p></section><notes><section class="footnotes"><ul><li class="note" id="note_LCL205_60_3"><a class="footnoteCrossrefLink" href="#target_note_LCL205_60_3" title="Click to highlight in text"><sup class="lineRef">3</sup>meo (<span class="italic">Tyrrell</span>)*</a></li><script type="text/javascript">document.getElementById('note_LCL205_60_3').style.display = "none";</script><li class="note" id="note_LCL205_60_4"><a class="footnoteCrossrefLink" href="#target_note_LCL205_60_4" title="Click to highlight in text"><sup class="lineRef">4</sup>abesset (<span class="italic">Lambini amicus</span>)</a></li><script type="text/javascript">document.getElementById('note_LCL205_60_4').style.display = "none";</script></ul></section></notes></section>