<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
audisse certo scio, prid. Kal. Ian., qua iniuria nemo umquam in ullo<a class="footnoteLink" href="#note_LCL205_44_1" id="target_note_LCL205_44_1"><sup>1</sup></a> magistratu improbissimus civis adfectus est ea me consulem adfecit, cum rem publicam conservassem, atque abeuntem magistratu contionis habendae potestate privavit. cuius iniuria mihi tamen honori summo fuit; nam cum ille mihi nihil nisi ut iurarem permitteret, magna voce iuravi verissimum pulcherrimumque ius iurandum, quod populus idem magna voce me vere iurasse iuravit.</p>
<span class="br"></span><span class="lineNumber">8</span><span class="br"></span><p>Hac accepta tam insigni iniuria tamen illo ipso die misi ad Metellum communis amicos qui agerent cum eo ut de illa mente desisteret. quibus ille respondit sibi non esse integrum; etenim paulo ante in contione dixerat ei qui in alios animum advertisset indicta causa dicendi ipsi potestatem fieri non oportere. hominem gravem et civem egregium, qui, qua poena senatus consensu bonorum omnium eos adfecerat qui urbem incendere et magistratus ac senatum trucidare, bellum maximum conflare voluissent, eadem dignum iudicaret eum qui curiam caede, urbem incendiis, Italiam bello liberasset! itaque ego Metello, fratri tuo, praesenti restiti. nam in senatu Kal. Ian. sic cum eo de re publica disputavi ut sentiret sibi cum viro forti et constanti esse pugnandum. a.d. <span class="sc">iii</span> Non. Ian. cum agere coepisset, tertio quoque verbo orationis suae me appellabat, mihi minabatur, neque illi quicquam deliberatius fuit quam me, quacumque ratione posset, non iudicio neque


</p></section><notes><section class="footnotes"><ul><li class="note" id="note_LCL205_44_1"><a class="footnoteCrossrefLink" href="#target_note_LCL205_44_1" title="Click to highlight in text"><sup class="lineRef">1</sup>animo (<span class="italic">SB</span> (<span class="italic">noluit Or.</span>))</a></li><script type="text/javascript">document.getElementById('note_LCL205_44_1').style.display = "none";</script></ul></section></notes></section>