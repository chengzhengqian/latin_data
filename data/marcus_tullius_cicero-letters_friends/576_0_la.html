<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
361 (XII.24)
<span class="salute"></span>
</section>
<p class="noindent"><span class="italic">Scr. Romae ex. m. Ian. an. 43</span></p>
<p class="noindent">&lt;CICERO CORNIFICIO S.&gt;</p>
<span class="br"></span><span class="lineNumber">1</span><span class="br"></span><p>Ego nullum locum praetermitto (nec enim debeo) non modo laudandi tui sed ne ornandi quidem; sed mea studia erga te et officia malo tibi ex tuorum litteris quam ex meis esse nota. te tamen hortor ut omni cura in rem publicam incumbas. hoc est animi, hoc est ingeni tui, hoc eius spei quam habere debes amplificandae dignitatis tuae.</p>
<span class="br"></span><span class="lineNumber">2</span><span class="br"></span><p>Sed hac de re alias ad te pluribus. cum enim haec scribebam in exspectatione erant omnia. nondum legati redierant quos senatus non ad pacem deprecandam sed ad denuntiandum bellum miserat nisi legatorum nuntio paruisset. ego tamen, ut primum occasio data est meo pristino more rem publicam defen&lt;den&gt;di,<a class="footnoteLink" href="#note_LCL230_192_1" id="target_note_LCL230_192_1"><sup>1</sup></a> me principem senatui populoque Romano professus sum, nec, postea quam suscepi causam libertatis, minimum tempus amisi tuendae salutis libertatisque communis. sed haec quoque te ex aliis malo.</p>
</section><notes><section class="footnotes"><ul><li class="note" id="note_LCL230_192_1"><a class="footnoteCrossrefLink" href="#target_note_LCL230_192_1" title="Click to highlight in text"><sup class="lineRef">1</sup>(<span class="italic">Ern</span>.)</a></li><script type="text/javascript">document.getElementById('note_LCL230_192_1').style.display = "none";</script></ul></section></notes></section>