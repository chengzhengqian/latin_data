<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
225 (IV.13)
<span class="salute"></span>
</section>
<p class="noindent"><span class="italic">Scr. Romae fort. m. Sext. an. 46</span></p>
<p class="noindent">M. CICERO S. D. P. FIGULO</p>
<span class="br"></span><span class="lineNumber">1</span><span class="br"></span><p>Quaerenti mihi iam diu quid ad te potissimum scriberem non modo certa res nulla sed ne genus quidem litterarum usitatum veniebat in mentem. unam enim partem et consuetudinem earum epistularum quibus secundis rebus uti solebamus tempus eripuerat, perfeceratque Fortuna ne quid tale scribere possem aut omnino cogitare. relinquebatur triste quoddam et miserum et his temporibus consentaneum genus litterarum. id quoque deficiebat me, in quo debebat esse aut promissio auxili alicuius aut consolatio doloris tui. quid pollicerer non erat; ipse enim pari fortuna adfectus aliorum opibus casus meos sustentabam, saepiusque mihi veniebat in mentem queri quod ita viverem quam gaudere quod viverem.</p>
<span class="br"></span><span class="lineNumber">2</span><span class="br"></span><p>Quamquam enim nulla me ipsum privatim pepulit<a class="footnoteLink" href="#note_LCL216_310_1" id="target_note_LCL216_310_1"><sup>1</sup></a> insignis iniuria nec mihi quicquam tali tempore in mentem venit optare quod non ultro mihi Caesar detulerit, tamen †nihil† iis conficior curis ut ipsum<a class="footnoteLink" href="#note_LCL216_310_2" id="target_note_LCL216_310_2"><sup>2</sup></a> quod maneam in vita peccare me existimem. careo enim cum familiarissimis multis, quos aut mors eripuit nobis aut distraxit fuga, tum omnibus amicis quorum benevolentiam nobis conciliarat per me quondam te socio defensa res publica, versorque in eorum naufragiis et bonorum direptionibus nec audio solum, quod ipsum esset miserum, sed etiam id ipsum video, quo nihil est acerbius, eorum fortunas dissipari quibus nos


</p></section><notes><section class="footnotes"><ul><li class="note" id="note_LCL216_310_1"><a class="footnoteCrossrefLink" href="#target_note_LCL216_310_1" title="Click to highlight in text"><sup class="lineRef">1</sup>perculit <span class="italic">Man.</span></a></li><script type="text/javascript">document.getElementById('note_LCL216_310_1').style.display = "none";</script><li class="note" id="note_LCL216_310_2"><a class="footnoteCrossrefLink" href="#target_note_LCL216_310_2" title="Click to highlight in text"><sup class="lineRef">2</sup>&lt;id&gt; ipsum <span class="italic">noluit Or.</span></a></li><script type="text/javascript">document.getElementById('note_LCL216_310_2').style.display = "none";</script></ul></section></notes></section>