<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
enim facillime quod tibi utilissimum erit consili capies. illud autem &lt;a&gt; te peto, ut, si iam ille evitaverit hoc periculum et se abdiderit in classem, tu tuis rebus consulas et aliquando tibi potius quam cuivis sis amicus. satis factum est iam a te vel officio vel familiaritati, satis factum etiam partibus <span class="br"></span><span class="lineNumber">3</span><span class="br"></span>et ei rei publicae quam tu probabas. reliquum est, ubi nunc est res publica, ibi simus potius quam, dum illam veterem sequamur, simus in nulla.</p>
<p>Qua re velim, mi iucundissime Cicero, si forte Pompeius pulsus his quoque locis rursus alias regiones petere cogatur, ut tu te vel Athenas vel in quamvis quietam recipias civitatem. quod si eris facturus, velim mihi scribas, ut ego, si ullo modo potero, ad te advolem. quaecumque de tua dignitate ab imperatore erunt impetranda, qua est humanitate Caesar, facillimum erit ab eo tibi ipsi impetrare, et meas tamen preces apud eum non minimum auctoritatis habituras puto.</p>
<p>Erit tuae quoque fidei et humanitatis curare ut is tabellarius quem ad te misi reverti possit ad me et a te mihi litteras referat.</p>
</section>
<section class="div2">
<section class="opener">
158 (XIV.6)
<span class="salute"></span>
</section>
<p class="noindent"><span class="italic">Scr. in Pompeii castris, ut vid., Id. Quint. an. 48</span></p>
<p class="noindent">SUIS S. D.</p>
<p>Nec saepe est cui litteras demus nec rem habemus ullam quam scribere velimus. ex tuis litteris quas proxime accepi cognovi praedium nullum venire potuisse. qua re
</p></section><notes></notes></section>