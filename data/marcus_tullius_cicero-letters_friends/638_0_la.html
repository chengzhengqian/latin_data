<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
cuncto a senatu, quinque tribuni pl. rettulerunt. Servilius rogatus rem distulit. ego eam sententiam dixi cui sunt adsensi ad unum. ea quae fuerit ex senatus consulto cognosces.</p>
<span class="br"></span><span class="lineNumber">2</span><span class="br"></span><p>Tu, quamquam consilio non eges, vel abundas potius, tamen hoc animo esse debes ut nihil huc reicias neve in rebus tam subitis tamque angustis a senatu consilium petendum putes, ipse tibi sis senatus; quocumque te ratio rei publicae ducet, sequare; cures ut ante factum aliquid a te egregium audiamus quam futurum putarimus. illud tibi promitto, quicquid erit a te factum, id senatum non modo ut fideliter sed etiam ut sapienter factum comprobaturum.</p>
</section>
<section class="div2">
<section class="opener">
405 (XII.14)
<span class="salute"></span>
</section>
<p class="noindent"><span class="italic">Scr. Pergae <span class="sc">iv</span> Kal. Iun. an. 43</span></p>
<p class="noindent">LENTULUS CICERONI SUO S. P. D.</p>
<span class="br"></span><span class="lineNumber">1</span><span class="br"></span><p>Cum Brutum nostrum convenissem eumque tardius in Asiam venturum animadverterem, in Asiam redii, ut reliquias mei laboris colligerem et pecuniam quam primum Romam mitterem. interim cognovi in Lycia esse classem Dolabellae ampliusque centum navis onerarias, in quas exercitus eius imponi posset, idque Dolabellam ea mente comparasse ut, si Syriae spes eum frustrata esset, conscenderet in navis et Italiam peteret seque cum Antoniis et reliquis latronibus coniungeret.

</p></section><notes></notes></section>