<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<span class="br"></span><span class="lineNumber">3</span><span class="br"></span><p>Me quidem etiam illa res consolatur quod ego is sum cui vel maxime concedant omnes ut vel ea defendam quae Pompeius velit vel taceam vel etiam, id quod mihi maxime libet, ad nostra m&lt;e&gt; studia referam litterarum; quod profecto faciam, si mihi per eiusdem amicitiam licebit. quae enim proposita fuerant nobis cum et honoribus amplissimis et laboribus maximis perfuncti essemus, dignitas in sententiis dicendis, libertas in re publica capessenda, ea sublata tota sunt,<a class="footnoteLink" href="#note_LCL205_114_1" id="target_note_LCL205_114_1"><sup>1</sup></a> nec mihi magis quam omnibus. nam aut adsentiendum est nulla cum gravitate paucis aut frustra dissentiendum.</p>
<span class="br"></span><span class="lineNumber">4</span><span class="br"></span><p>Haec ego ad te ob eam causam maxime scribo ut iam de tua quoque ratione meditere. commutata tota ratio est senatus, iudiciorum, rei totius publicae. otium nobis exoptandum est, quod ii qui potiuntur rerum praestaturi videntur, si quidam homines patientius eorum potentiam ferre potuerint. dignitatem quidem illam consularem fortis et constantis senatoris nihil est quod cogitemus; amissa culpa est eorum qui a senatu et ordinem coniunctissimum et hominem clarissimum abalienarunt.</p>
<span class="br"></span><span class="lineNumber">5</span><span class="br"></span><p>Sed ut ad ea quae coniunctiora rebus tuis sunt revertar, Pompeium tibi valde amicum esse cognovi. [ut] eo tu consule, quantum ego perspicio, omnia quae voles obtinebis. quibus in rebus me sibi ille adfixum habebit, neque a me ulla res quae ad te pertineat neglegetur; neque enim verebor ne sim ei molestus, cui iucundum erit etiam propter se<a class="footnoteLink" href="#note_LCL205_114_2" id="target_note_LCL205_114_2"><sup>2</sup></a> ipsum cum me esse gratum videbit.</p>
</section><notes><section class="footnotes"><ul><li class="note" id="note_LCL205_114_1"><a class="footnoteCrossrefLink" href="#target_note_LCL205_114_1" title="Click to highlight in text"><sup class="lineRef">1</sup>si (<span class="italic">Madvig</span>)</a></li><script type="text/javascript">document.getElementById('note_LCL205_114_1').style.display = "none";</script><li class="note" id="note_LCL205_114_2"><a class="footnoteCrossrefLink" href="#target_note_LCL205_114_2" title="Click to highlight in text"><sup class="lineRef">2</sup>te (<span class="italic">Graevius</span>)</a></li><script type="text/javascript">document.getElementById('note_LCL205_114_2').style.display = "none";</script></ul></section></notes></section>