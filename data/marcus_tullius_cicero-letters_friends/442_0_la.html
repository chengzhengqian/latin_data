<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<span class="br"></span><span class="lineNumber">2</span><span class="br"></span><p>Quod scribis proelia te mea causa sustinere, non tam id laboro ut si qui mihi obtrectent a te refutentur quam intellegi cupio, quod certe intellegitur, me a te amari. quod ut facias te etiam atque etiam rogo, ignoscasque brevitati litterarum mearum; nam et celeriter una futuros nos arbitror et nondum satis sum confirmatus ad scribendum.</p>
</section>
<section class="div2">
<section class="opener">
251 (V.14)
<span class="salute"></span>
</section>
<p class="noindent"><span class="italic">Scr. Romae c. <span class="sc">vii</span> Id. Mai. an. 45</span></p>
<p class="noindent">L. LUCCEIUS Q. F. S. D. M. TULLIO M.F.</p>
<span class="br"></span><span class="lineNumber">1</span><span class="br"></span><p>S. v. b.; e. v. sicut soleo, paululo tamen etiam deterius quam soleo.</p>
<p>Te requisivi saepius ut viderem. Romae quia postea non fuisti quam discesseras miratus sum, quod item nunc miror. non habeo certum quae te res hinc maxime retrahat. si solitudine delectare, cum scribas et aliquid agas eorum quorum consuesti, gaudeo neque reprehendo tuum consilium. nam nihil isto potest esse iucundius non modo miseris his temporibus et luctuosis sed etiam tranquillis et optatis, praesertim vel animo defatigato tuo, qui nunc requiem quaerat ex magnis occupationibus, vel erudito, qui semper aliquid ex se promat quod alios delectet, ipsum laudibus illustret.</p>
</section><notes></notes></section>