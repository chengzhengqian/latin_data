<section class="div1 language" lang="la"><header><hgroup><h1>Commentariolum Petitionis</h1></hgroup></header><p class="noindent">

tamen tempori tuo consulam. quibus enim te propter aliquod
officium necessitudinis adfuturum negaris, tamen ii
possunt abs te placati aequique discedere; quibus autem
idcirco negaris, quod te impeditum esse dixeris aut amiciorum<a class="footnoteLink" href="#note_LCL462_436_51" id="target_note_LCL462_436_51"><sup>51</sup></a>
hominum negotiis aut gravioribus causis aut ante
susceptis, inimici discedunt omnesque hoc animo sunt ut
<span class="br"></span><span class="lineNumber">47</span><span class="br"></span>sibi te mentiri malint quam negare. C. Cotta, in ambitione
artifex, dicere solebat se operam suam, quod non contra
officium rogaretur, polliceri solere omnibus, impertire iis
apud quos optime poni arbitraretur; ideo se nemini negare,
quod saepe accideret causa cur is cui pollicitus esset
non uteretur, saepe ut ipse magis esset vacuus quam putasset;
neque posse eius domum compleri qui tantum modo
reciperet quantum videret se obire posse; casu fieri ut
agantur ea quae non putaris, illa quae credideris in manibus
esse ut aliqua de causa non agantur; deinde esse
<span class="br"></span><span class="lineNumber">48</span><span class="br"></span>extremum ut irascatur is cui mendacium dixeris. id, si promittas,
et incertum est et in diem et in paucioribus; sin
autem [id]<a class="footnoteLink" href="#note_LCL462_436_52" id="target_note_LCL462_436_52"><sup>52</sup></a> neges, et certe abalienes et statim et pluris;
plures enim multo sunt qui rogant ut uti liceat opera alterius
quam qui utuntur. qua re satius est ex his aliquos
aliquando in foro tibi irasci quam omnis continuo domi,
praesertim cum multo magis irascantur iis qui negent
quam ei quem videant ea ex causa impeditum ut facere
<span class="br"></span><span class="lineNumber">49</span><span class="br"></span>quod promisit cupiat si ullo modo possit.</p>
<notes><section class="footnotes"><ul><li class="note" id="note_LCL462_436_51"><a class="footnoteCrossrefLink" href="#target_note_LCL462_436_51" title="Click to highlight in text"><sup class="lineRef">51</sup>amicorum (<span class="italic">Eussner</span>)</a></li><script type="text/javascript">document.getElementById('note_LCL462_436_51').style.display = "none";</script><li class="note" id="note_LCL462_436_52"><a class="footnoteCrossrefLink" href="#target_note_LCL462_436_52" title="Click to highlight in text"><sup class="lineRef">52</sup>(<span class="italic">Puteanus</span>)</a></li><script type="text/javascript">document.getElementById('note_LCL462_436_52').style.display = "none";</script></ul></section></notes></section>