<section class="div1 language" lang="la"><section class="div2"><p class="lineGroup">
<span class="line">laetitiae causas ignorat dicere miles</span><span class="linebreak"></span>
<span class="line">laetaturque tamen; Mavortia signa rubescunt</span><span class="linebreak"></span>
<span class="line">floribus et subitis animantur frondibus hastae.</span><span class="linebreak"></span>
<span class="line">illa suum dictis adfatur talibus agmen:</span><span class="linebreak"></span></p>
<p class="lineGroup"><span class="line"><span class="br"></span><span class="lineNumber">190</span><span class="br"></span>“Gradivum, nostri comites, arcete parumper,</span><span class="linebreak"></span>
<span class="line">ut soli vacet aula mihi. procul igneus horror</span><span class="linebreak"></span>
<span class="line">thoracum, gladiosque tegat vagina minaces</span><span class="linebreak"></span>
<span class="line">stent bellatrices aquilae saevique dracones.</span><span class="linebreak"></span>
<span class="line">fas sit castra meis hodie succumbere signis:</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>tibia pro lituis et pro clangore tubarum</span><span class="linebreak"></span>
<span class="line">molle lyrae festumque canant. epulentur ad ipsas</span><span class="linebreak"></span>
<span class="line">excubias; mediis spirent crateres in armis.</span><span class="linebreak"></span>
<span class="line">laxet terribiles maiestas regia fastus</span><span class="linebreak"></span>
<span class="line">et sociam plebem non indignata potestas</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>confundat turbae proceres. solvantur habenis</span><span class="linebreak"></span>
<span class="line">gaudia nec leges pudeat ridere severas.</span><span class="linebreak"></span></p>
<p class="lineGroup"><span class="line indent1">“Tu festas, Hymenaee, faces, tu, Gratia, flores</span><span class="linebreak"></span>
<span class="line">elige, tu geminas, Concordia, necte coronas.</span><span class="linebreak"></span>
<span class="line">vos, pennata cohors, quocumque vocaverit usus,</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>divisa properate manu, neu marceat ulla</span><span class="linebreak"></span>
<span class="line">segnities: alii funalibus ordine ductis</span><span class="linebreak"></span>
<span class="line">plurima venturae suspendite lumina nocti;</span><span class="linebreak"></span>
<span class="line">hi nostra nitidos postes obducere myrto</span><span class="linebreak"></span>
<span class="line">contendant; pars nectareis adspergite tecta</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>fontibus et flamma lucos adolete Sabaeos;</span><span class="linebreak"></span>
<span class="line">pars infecta croco velamina lutea Serum</span><span class="linebreak"></span>
<span class="line">pandite Sidoniasque solo prosternite vestes.</span><span class="linebreak"></span>
<span class="line">ast alii thalamum docto componite textu;</span><span class="linebreak"></span>
<span class="line">stamine gemmato picturatisque columnis</span><span class="linebreak"></span>
</p></section><notes></notes></section>