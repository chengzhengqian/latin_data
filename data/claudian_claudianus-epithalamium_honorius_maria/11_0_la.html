<section class="div1 language" lang="la"><section class="div2"><p class="lineGroup">
<span class="line">nunc flavam niveo miratur vertice matiem.</span><span class="linebreak"></span>
<span class="line">haec modo crescenti, plenae par altera lunae:</span><span class="linebreak"></span>
<span class="line">adsurgit ceu forte minor sub matre virenti</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>laurus et ingentes ramos olimque futuras</span><span class="linebreak"></span>
<span class="line">promittit iam parva comas; vel flore sub uno</span><span class="linebreak"></span>
<span class="line">ceu geminae Paestana rosae per iugera regnant:</span><span class="linebreak"></span>
<span class="line">haec largo matura die saturataque vernis</span><span class="linebreak"></span>
<span class="line">roribus indulget spatio; latet altera nodo</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>nec teneris audet foliis admittere soles.</span><span class="linebreak"></span></p>
<p class="lineGroup"><span class="line indent1">Adstitit et blande Mariam Cytherea salutat:</span><span class="linebreak"></span>
<span class="line">â€œsalve sidereae proles augusta Serenae,</span><span class="linebreak"></span>
<span class="line">magnorum suboles regum parituraque reges.</span><span class="linebreak"></span>
<span class="line">te propter Paphias sedes Cyprumque reliqui,</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>te propter libuit tantos explere labores</span><span class="linebreak"></span>
<span class="line">et tantum transnare maris, ne vilior ultra</span><span class="linebreak"></span>
<span class="line">privatos paterere lares neu tempore longo</span><span class="linebreak"></span>
<span class="line">dilatos iuvenis nutriret Honorius ignes.</span><span class="linebreak"></span>
<span class="line">accipe fortunam generis, diadema resume,</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>quod tribuas natis, et in haec penetralia rursus,</span><span class="linebreak"></span>
<span class="line">unde parens progressa, redi. fac nulla subesse</span><span class="linebreak"></span>
<span class="line">vincula cognatae: quamvis aliena fuisses</span><span class="linebreak"></span>
<span class="line">principibus, regnum poteras hoc ore mereri.</span><span class="linebreak"></span>
<span class="line"><span class="br"></span><span class="lineNumber">264</span><span class="br"></span>quae propior sceptris facies? qui dignior aula</span><span class="linebreak"></span>
<span class="line">vultus erit? non labra rosae, non colla pruinae,</span><span class="linebreak"></span>
<span class="line">non crines aequant violae, non lumina flammae.</span><span class="linebreak"></span>
<span class="line">quam iuncti leviter sese discrimine confert</span><span class="linebreak"></span>
<span class="line">umbra supercilii! miscet quam iusta pudorem</span><span class="linebreak"></span>
<span class="line">temperies nimio nee sanguine candor abundat!</span><span class="linebreak"></span>
</p></section><notes></notes></section>