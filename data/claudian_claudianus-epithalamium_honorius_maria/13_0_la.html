<section class="div1 language" lang="la"><section class="div2"><p class="lineGroup">
<span class="line">nec miles pluviae flores dispergere ritu</span><span class="linebreak"></span>
<span class="line">cessat purpureoque ducem perfundere nimbo.</span><span class="linebreak"></span>
<span class="line">haec quoque velati lauro myrtoque canebant:</span><span class="linebreak"></span></p>
<p class="lineGroup"><span class="line indent1">“Dive parens, seu te complectitur axis Olympi,</span><span class="linebreak"></span>
<span class="line"><span class="br"></span><span class="lineNumber">301</span><span class="br"></span>seu premis Elysias animarum praemia valles,</span><span class="linebreak"></span>
<span class="line">en promissa tibi Stilicho iam vota peregit;</span><span class="linebreak"></span>
<span class="line">iam gratae rediere vices; cunabula pensat;</span><span class="linebreak"></span>
<span class="line">acceptum reddit thalamum natoque reponit,</span><span class="linebreak"></span>
<span class="line">quod dederat genitor. numquam te, sancte, pigebit</span><span class="linebreak"></span>
<span class="line"><span class="br"></span><span class="lineNumber">306</span><span class="br"></span>iudicii nec te pietas suprema fefellit.</span><span class="linebreak"></span>
<span class="line">dignus cui leges, dignus cui pignora tanti</span><span class="linebreak"></span>
<span class="line">principis et rerum commendarentur habenae.</span><span class="linebreak"></span>
<span class="line">dicere possemus, quae proelia gesta sub Haemo</span><span class="linebreak"></span>
<span class="line">quaeque cruentarint fumantem Strymona pugnae,</span><span class="linebreak"></span>
<span class="line"><span class="br"></span><span class="lineNumber">311</span><span class="br"></span>quam notus clipeo, quanta vi fulminet hostem,</span><span class="linebreak"></span>
<span class="line">ni prohiberet Hymen. quae tempestiva relatu,</span><span class="linebreak"></span>
<span class="line">nunc canimus. quis consilio, quis iuris et aequi</span><span class="linebreak"></span>
<span class="line">nosse modum melior? quod semper dissilit, in te</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>convenit, ingenio robur, prudentia forti.</span><span class="linebreak"></span>
<span class="line">fronte quis aequali? quem sic Romana decerent</span><span class="linebreak"></span>
<span class="line">culmina? sufficerent tantis quae pectora curis?</span><span class="linebreak"></span>
<span class="line">stes licet in populo, clamet quicumque videbit:</span><span class="linebreak"></span>
<span class="line">‘hic est, hic Stilicho!’ sic se testatur et offert</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>celsa potestatis species, non voce feroci,</span><span class="linebreak"></span>
<span class="line">non alto simulata gradu, non improba gestu.</span><span class="linebreak"></span>
<span class="line">adfectant alii quidquid fingique laborant,</span><span class="linebreak"></span>
<span class="line">hoc donat natura tibi. pudor emicat una</span><span class="linebreak"></span>
</p>
</section><notes></notes></section>