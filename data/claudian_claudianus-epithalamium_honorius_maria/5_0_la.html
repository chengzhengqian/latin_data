<section class="div1 language" lang="la"><section class="div2"><p class="lineGroup">
<span class="line">unde Cupidineas armari fama sagittas.</span><span class="linebreak"></span>
<span class="line">mille pharetrati ludunt in margine fratres,</span><span class="linebreak"></span>
<span class="line">ore pares, aevo similes, gens mollis Amorum.</span><span class="linebreak"></span>
<span class="line">hos Nymphae pariunt, ilium Venus aurea solum</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>edidit. ille deos caelumque et sidera cornu</span><span class="linebreak"></span>
<span class="line">temperat et summos dignatur figere reges;</span><span class="linebreak"></span>
<span class="line">hi plebem feriunt. nee cetera numina desunt:</span><span class="linebreak"></span>
<span class="line">hic habitat nullo constricta Licentia nodo</span><span class="linebreak"></span>
<span class="line">et flecti faciles Irae vinoque madentes</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>Excubiae Lacrimaeque rudes et gratus amantum</span><span class="linebreak"></span>
<span class="line">Pallor et in primis titubans Audacia furtis</span><span class="linebreak"></span>
<span class="line">iucundique Metus et non secura Voluptas;</span><span class="linebreak"></span>
<span class="line">et lasciva volant levibus Periuria ventis.</span><span class="linebreak"></span>
<span class="line">quos inter petulans alta cervice Iuventas</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>excludit Senium luco.</span><span class="linebreak"></span>
<span class="line indent14">Procul atria divae</span><span class="linebreak"></span>
<span class="line">permutant radios silvaque obstante virescunt.</span><span class="linebreak"></span>
<span class="line">Lemnius haec etiam gemmis extruxit et auro</span><span class="linebreak"></span>
<span class="line">admiscens artem pretio trabibusque smaragdi</span><span class="linebreak"></span>
<span class="line">supposuit caesas hyacinthi rupe columnas.</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>beryllo paries et iaspide lubrica surgunt</span><span class="linebreak"></span>
<span class="line">limina despectusque solo calcatur achates.</span><span class="linebreak"></span>
<span class="line">in medio glaebis redolentibus area dives</span><span class="linebreak"></span>
<span class="line">praebet odoratas messes; hic mitis amomi,</span><span class="linebreak"></span>
<span class="line">hic casiae matura seges, Panchaeaque turgent</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>cinnama, nec sicco frondescunt vimina costo</span><span class="linebreak"></span>
<span class="line">tardaque sudanti prorepunt balsama rivo.</span><span class="linebreak"></span></p>
<p class="lineGroup"><span class="line indent2">Quo postquam delapsus Amor longasque peregit</span><span class="linebreak"></span>
<span class="line">penna vias, alacer passuque superbior intrat.</span><span class="linebreak"></span>
<span class="line">caesariem tunc forte Venus subnixa corusco</span><span class="linebreak"></span>
<span class="line indent1"><span class="br"></span><span class="lineNumber">100</span><span class="br"></span>fingebat solio. dextra laevaque sorores</span><span class="linebreak"></span>
<span class="line">stabant Idaliae: largos haec nectaris imbres</span><span class="linebreak"></span>
</p></section><notes></notes></section>